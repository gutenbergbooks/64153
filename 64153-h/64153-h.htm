<!DOCTYPE html PUBLIC "-//W3C//DTD XHTML 1.0 Strict//EN"
    "http://www.w3.org/TR/xhtml1/DTD/xhtml1-strict.dtd">

<html xmlns="http://www.w3.org/1999/xhtml" lang="fr" xml:lang="fr">
<head>
<meta http-equiv="Content-Type" content="text/html;charset=UTF-8" />
<title>
  The Project Gutenberg eBook of Les cinquante et ung arretz d'amours, by Martial d'Auvergne.
</title>
<link rel="coverpage" href="images/cover.jpg" />
<style type="text/css">

p { text-align: justify; line-height: 1.2em; text-indent: 1.5em;
  margin: .3em 0;}

h1 { text-align: justify; line-height: 1.2em; font-weight: normal; margin: 1em 0; }
h2 { text-align: center; font-weight: normal; margin: 4em 0 2em 0; }

img { max-width: 100%; }
div.figc { text-align: center; }
img.h700 { height: 700px; }

.poetry { text-align: left; margin: 1em 0 1em 5%; }
.stanza { margin-top: 1em; }
.verse { padding-left: 3em; text-indent: -3em; }

p.gap { margin-top: 2.5em; }
.chapter { margin-top: 4em; }

.trnote { font-family: sans-serif; font-size: 95%; padding: .5em;
  margin: 3em 5% 1em 5%; border: thin dotted; background: #eee; }
.trnote h2 { margin: .5em 0; }

a { text-decoration: none; }

@media screen {
  body { max-width: 40em; width: 80%; margin: 0 auto; }
}

@media handheld {
  .chapter { page-break-before: always; }
  .nobreak { page-break-before: avoid; }
}


</style>
</head>
<body>
<div style='text-align:center; font-size:1.2em; font-weight:bold;'>The Project Gutenberg eBook of Les cinquante et ung arretz d'amours, by Martial d'Auvergne</div>
<div style='display:block;margin:1em 0'>
This eBook is for the use of anyone anywhere in the United States and
most other parts of the world at no cost and with almost no restrictions
whatsoever. You may copy it, give it away or re-use it under the terms
of the Project Gutenberg License included with this eBook or online
at <a href="https://www.gutenberg.org">www.gutenberg.org</a>. If you
are not located in the United States, you will have to check the laws of the
country where you are located before using this eBook.
</div>
<div style='display:block; margin-top:1em; margin-bottom:1em; margin-left:2em; text-indent:-2em'>Title: Les cinquante et ung arretz d'amours</div>
<div style='display:block; margin-top:1em; margin-bottom:1em; margin-left:2em; text-indent:-2em'>Author: Martial d'Auvergne</div>
<div style='display:block;margin:1em 0'>Release Date: December 28, 2020 [eBook #64153]</div>
<div style='display:block;margin:1em 0'>Language: French</div>
<div style='display:block;margin:1em 0'>Character set encoding: UTF-8</div>
<div style='display:block; margin-left:2em; text-indent:-2em'>Produced by: Laurent Vogel and the Online Distributed Proofreading Team at https://www.pgdp.net (This file was produced from images generously made available by the Bibliothèque nationale de France (BnF/Gallica) at http://gallica.bnf.fr)</div>
<div style='margin-top:2em;margin-bottom:4em'>*** START OF THE PROJECT GUTENBERG EBOOK LES CINQUANTE ET UNG ARRETZ D'AMOURS ***</div>
<div class="figc x-ebookmaker-drop"><img src="images/cover.jpg" class="h700" alt="" /></div>
<h1>S'ensuyvent :
les cinquante
&amp; ung arestz
Donnez au grant conseil
d'amours/ a l'encontre de plusieurs parties.
Nouvellement imprimez a paris.</h1>


<p>On les vent a paris en la rue neufve nostre dame
a l'enseigne de l'escu de France.</p>

<div class="chapter"></div>

<h2 class="nobreak">¶ Cy commence les cinquante
et ung arrestz d'amours.</h2>


<div class="poetry">
<div class="verse">Environ la fin de septembre</div>
<div class="verse">Que saillent violetes &amp; flours</div>
<div class="verse">Je me trouvay en la grant chambre</div>
<div class="verse">Du noble parlement d'amours</div>
<div class="verse">Et advint si bien qu'on vouloit</div>
<div class="verse">Les derreniers arrestz prononcer</div>
<div class="verse">Et que a ceste heure on appelloit</div>
<div class="verse">Le greffier pour les commencer</div>
<div class="verse">Si estoyent illec bien vingt six</div>
<div class="verse">A les rapporter et a veoir</div>
<div class="verse">Ou meillieu desquelz je me assis</div>
<div class="verse">Pour en faire comme eulx devoir</div>
<div class="verse">Le president tout de drap d'or</div>
<div class="verse">Avoit robbe fourree d'ermines</div>
<div class="verse">Et sur le col ung camail d'or</div>
<div class="verse">Tout couvert d'esmerauldes fines</div>
<div class="verse">Les seigneurs lays pour vestement</div>
<div class="verse">Avoyent robbes de vermeil</div>
<div class="verse">Frangees par hault de dyamans</div>
<div class="verse">Reluysans comme le souleil</div>
<div class="verse">Les aultres conseilliers d'eglise</div>
<div class="verse">Estoyent vestus de velours pers</div>
<div class="verse">A grant fueillage de venise</div>
<div class="verse">Bordez a l'endroit et l'envers</div>
<div class="verse">Dessus si avoyent leurs manteaulx</div>
<div class="verse">Tout de grosses perles barrez</div>
<div class="verse">Fermans a moult riches fermaulx</div>
<div class="verse">Et puis leurs chapperons fourrez</div>
<div class="verse">Aprés y avoit les deesses</div>
<div class="verse">En moult grant triumphe &amp; honneur</div>
<div class="verse">Toutes legistes et clergesses</div>
<div class="verse">Qui sçavoyent le decret par cueur</div>
<div class="verse">Toutes estoyent vestues de vert</div>
<div class="verse">Fourrez de penne de letisses</div>
<div class="verse">Et avoyent leur col tout couvert</div>
<div class="verse">De colliers d'or gens et propice</div>
<div class="verse">Puis portoyent atours a ces fins</div>
<div class="verse">Moult excellens et precieulx</div>
<div class="verse">Qui estoyent si deliez et fins</div>
<div class="verse">Que on veoit leurs beaux cheveux</div>
<div class="verse">Leurs habitz sentoyent le cyprés</div>
<div class="verse">Et le mutz si habondamment</div>
<div class="verse">Que l'en n'eust sceu estre au plus pres</div>
<div class="verse">Sans esternuer largement</div>
<div class="verse">Oultre plus en lieu d'herbe verd</div>
<div class="verse">Qu'on a acoustumé d'espendre</div>
<div class="verse">Tout le parquet estoit couvert</div>
<div class="verse">De rommarins et de lavende</div>
<div class="verse">Plusieurs amans et amoureux</div>
<div class="verse">Illec vindrent de divers lieux</div>
<div class="verse">Dont il en eust moins de piteux</div>
<div class="verse">Et d'amans courroucez joyeulx</div>
<div class="verse">Par derriere les bancz j'en vis</div>
<div class="verse">Qui lesditz arrestz escoutoyent</div>
<div class="verse">Dont leurs cueurs estoyent tant ravis</div>
<div class="verse">Qu'ilz ne sçavoyent ou ilz estoyent</div>
<div class="verse">Les ungz de paour serroient leurs dentz</div>
<div class="verse">Et estoyent aussi froitz que marbre</div>
<div class="verse">Les aultres esmeuz et ardans</div>
<div class="verse">Tremblans comme la fueille en l'arbre</div>
<div class="verse">Nul n'est si saige ne parfait</div>
<div class="verse">Que quant il oit son jugement</div>
<div class="verse">Qu'il ne soit a moytié deffait</div>
<div class="verse">Et troublé a l'entendement</div>
<div class="verse">Je laisseray ceste matiere</div>
<div class="verse">Car de cela pou me challoit</div>
<div class="verse">Et racompteray la maniere</div>
<div class="verse">Comment le president parloit</div>
<div class="verse">Et tout ainsi et au plus pres</div>
<div class="verse">Que les arrestz luy ouy dire</div>
<div class="verse">Je les ay escriptz cy aprés</div>
<div class="verse">En la forme que l'orrés lire</div>
<div class="verse">Sans y adjouster quelque chose</div>
<div class="verse">Aussi retenir ne oster</div>
<div class="verse">Et les prononça tout en prose</div>
<div class="verse">Comme vous orrés reciter</div>
</div>

<div class="chapter"></div>

<h2 class="nobreak">Premier arrest.</h2>


<p>Par devant le prevost
de deuil se assist despyeça
ung procés entre
une tresgracieuse dame et le procureur
d'amours en cas d'excés
d'une part/ &amp; ung jeune amant escuyer
deffendeur d'aultre part. et
disoient lesditz demandeurs que
ceste dame en tout son temps a esté
de grant renommee fort esbatant
joyeuse &amp; de plaisant maintien &amp;
qu'elle s'est tousjours bien &amp; honnestement
entretenue en service d'amours/
sans jamais avoir esté
reprise d'aulcun villain cas blasme
ou reproche. Or estoit que ja
pieça cest amoureux s'acointa de
elle/ et aprés plusieurs allees/ et
venues il la pria d'aymer en luy
presentant plusieurs dons et bagues
qu'elle ne voulut prendre ne
recepvoir pour doubte de commettre
symonie en amours qui est deffendue/
mais l'en remercia en luy
soubzryant et respondant moult
gracieusement toutes &amp; quantes
fois qu'il parloit a elle. Et peult
bien estre que pour la loyaulté qu'elle
cuidoit trouver en luy disant que
elle l'aymoit bien et qu'il estoit taillé
d'avoir beaucoup de biens au
temps advenir sans y penser nul
mal dont le galant mal considerant
que dames sont tousjours
plus promptes a resjouyr Cueurs
d'amoureux que a faire douloir
s'esmeut &amp; eschauffa tellement qu'il
luy sembla que la besoingne estoit
ja faicte et qu'il en viendroit
bien au dessus de ces attainctes &amp;
de faict une journee luy vint dire
qu'il estoit mort &amp; qu'il ne viveroit
pas trois jours si elle ne luy
octroyoit ce qu'il luy demandoit
De laquelle chose ceste dame estoit
moult esbahie Et a brief luy
respondit que d'autant qu'elle l'aymoit
elle le herroit desormais s'il
luy parloit plus de cella dont il
ne tint guieres de compte ains se
efforça de proceder oultre &amp; de prendre
par force ung baiser parquoy
elle le voulloit frapper et neantmoins
ne s'en voult departir ains
revient vers elle faignant de plorer
de doulleur et d'angoisse qu'il
enduroit. Et ou qu'il s'estoit faict
frotter le visaige/ et les yeulx de
eaue de soulcye affin que il semblast
plus pyteux. Et tellement
que ceste dame esmeue de pitié en
cuydant veritablement que les
larmes qu'il avoit aux yeulx lui
venissent du parfond du cueur le
baisa &amp; acola deux ou trois fois
pour obvier a plusgrant meschief
ou que il ne cheust en desespoir.
Et avecques ce luy feist plusieurs
aultres gratuitez et menus plaisirs
dont il ne fut encores pas content/
ains perseverant de mal en
pis voullut mettre la main au
testin/ et a ceste cause elle s'en courrouça/
et aprés pour le eslongner
et pour lui monstrer qu'il n'estoit
pas la ou il cuidoit elle luy donna
congé affin qu'il n'y retournast
plus/ mais ce nonobstant encores
fut il plus eschauffé de y venir
que devant. Et aprés advint
que ung jour sus le jour arriva
en la maison d'elle court habillé/
et desguisé a tout une gente daguette
pendante a sa ceinture/ et
aprés qu'il l'eut saluee et bien longuement
quacqueté il commença
a dire ces motz. Madame mauldicte
soit l'heure que je feus oncques
né/ neantmoins je ne eusse
point tant souffert de paine que
faitz pour vous et puis que ainsi
est qui ne vous en chault et que
n'y voullez remedier j'ayme mieulx
me tuer icy par devant vous
que de plus languir Et je vous
asseure ma foy que jamais je ne
me partyray de ceans qui ne m'emportera
les piedz devant/ Car il
me souffist que je meure &amp; pour
vous &amp; en auray merite. Et sur
ce point ledit amoureux print sa
dague et commence a soy deslasser
faingnant de s'en frapper a la
poictrine. A quoy la dessus dicte
dame pour doubte d'esclendre mist
la main au devant du pourpoint
et du pommeau et le tence tresbien
luy demonstrant que il seroit
perdu &amp; homicide de soymesmes
Et aussi elle le reconforte le myeulx
que elle peust pour le destourner
du mal fait qu'il voulloit
faire/ mais au dernier riens
ne valut/ car il commence a jurer
et maulgreer que il se tueroit
illec en la place sans plus attendre
pas une heure/ et faict ainsy
qu'il faignoit de soy frapper et mettre
la dague dedans le corps ceste
povre femme toute seulle esmeue
et troublee &amp; non pas sans
cause pour obvier a l'effusion du
sang qui s'en feust ensuy et ad ce
qu'on eust peu dire que s'eust elle
mesme esté et qu'elle l'eust tué
qui eust esté grant esclandre pour
elle et les siens a tousjours fut
contrainte de luy souffrir acomplir
sa mauvaise voulenté. Depuis
laquelle fiction ainsi faicte
qui n'estoit que une vraye trahison
pour decepvoir ceste povre
femme comme il a bien monstré &amp; c'est
ledit amoureux venté et deu dire
en plusieurs lieux qu'il en avoit
jouy par subtilz moiens nonobstant
que aultres y avoient bien
failly en cessivant &amp; esjouyssant &amp;
deshonnorant sans cause en maintes
manieres.</p>

<p>¶ Parquoy elle
concluoit a l'encontre de luy qu'il
fust condempné a luy faire amende
honnourable et prouffitable.
Honnourable c'est assavoir nue
teste en chemise tenant une torche
ardant a sa main du poix de
quattre livres de cire disant que
faulcement et maulvaisement
il l'a deceue trahie et circonvenue
si s'en repent et luy en requiert
mercy et pardon. Et pour amende
prouffitable qu'il feust condamné
envers elle en la somme
de .iiii.M. livres parisis ou aultre
telle somme que de raison deveroit/
et en ces despens dommages/
et interestz. Et aussi requeroit
qu'il lui fust deffendu de parler
a elle en aulcune maniere. Et
au regard du procureur d'amours
il concluoit et requeroit a l'encontre
dudit amant que pour la raison
dudict cas ou il y avoit faulceté
&amp; trahison il fut pugny de telle
pugnition corporelle et publique
que le cas le requeroit et se il
ne l'estoit au moins qu'il fust perpetuellement
a tousjours banni
d'amours et le declaira inhabille
de estre en la compaignie de bien
et de dames et damoyselles comme
traystre et de mauvais affaire
que tous ses biens feussent declairez/
confisquez/ et appartenir
a amours. Et oultre qu'il feust
trainé sus une claye et batu par
les carrefourgs de syons de vert
osier &amp; de branches de groseliers
affin que desoresmais tous autres
y prinssent exemple avecques
aultres conclusions plus a plain
declairees ou procés. De la partie
de cest amoureux deffendeur
fut deffendu au contraire. Et disoit
que voirement il estoit vray
qu'il avoit esté bien fort feru de l'amour
de ycelle demanderesse/ et
qu'il l'avoit servie moult longuement
et fait envers elle tous les
debvoirs qu'il est possible de faire
a loyal serviteur mais elle lui
avoit user de bien rudes &amp; estranges
termes. Car combien qu'elle
luy eust promis de chierement
l'aymer et entretenir en sa bonne
grace. Touteffoys bien souvent
faisoyt semblant de non le congnoistre/
puis a une fois elle lui
soubzrioit &amp; l'autre fois luy rechignoyt
ou n'en tenoit compte. Et
brief le povre gallant le plus du
temps ne sçavoit ou il estoit &amp; en
eust bien voulu saillir/ mais il
ne pouoit/ car quant il s'en voulloit
oster c'estoit lors que il commençoit
plusfort a aimer que jamais
ne dormoit point ne nuyct
ne jour/ ainçoys tousjours pensoit
a elle/ &amp; en ce faisant bien souvent
frissonnoit/ et luy sembloit
qu'il avoit plus de cent esguilles
autour du col qui le picquoyent
S'il eust voulu manger il n'eust
sceu car il n'y avoit si bonne ne si
doulce viande qui amere ne luy
semblast. Or disoit il que pour
obvier a ceste maladie et aux accés
de telles fievres blanches plusieurs
foys supplye et requist ceste
dame cy qu'elle eust de luy pitié
et le voulsist secourir dont elle
n'avoit voulu riens faire ains
le pourmenoit de jour en aultre
de dymenche au jeudy tellement
que au dernier quant il veit que
il n'en pouoit plus il voulut trouver
maniere de luy dire au vray
l'angoisse &amp; la douleur qu'il souffroit
pour elle. Et fut vray voirement
que pource qu'elle n'y vouloit
pas pourveoir il print alors
sa dague pour s'en frapper et disoit
veritablement que veu le tresgrant
mal que il avoit il se feust
tué et ainsi l'avoit il deliberé de le
faire se elle ne luy eust aydé et secouru
de sa bonne grace/ dont il
se sentoit bien tenu a elle/ et quant
est de ce que on luy mettoit a sus
qu'il avoit publyé le cas pour la
diffamer il respondit qu'il ne l'avoit
jamais dit ne declairé sinon
a aulcuns de ces particulliers et
secretz amys que il tenoit bien si
seurs jusques la que jamais riens
ne revelleroyent/ et que on avoit
cela songé pour charger son
honneur a tort et sans cause. Et
au regard du cas principal disoit
qu'il n'y avoit veu de son costé aucun
excés/ crisme ne malleffice/
Mais luy avoit aydé et secouru
ladicte demanderesse de son bon
gré et consentement et qu'il valloit
mieulx avoir le personnage
par amour que venir par force : ou
faire esclandre/ &amp; par ainsi disoit
qu'il ne luy en pouoit rien demander/
ains estoit en voye d'absouldre
ses faitz concluoit et demandoit
despens encontre ladicte demanderesse.
Les dictes partyes
ouyes en tout ce quelles voulurent
dire &amp; alleguer/ ledit prevost
de dueil veues toutes les informations
faictes en ceste matiere
et la confession dudit amant deffendeur
par laquelle les demandeurs
prindrent &amp; requirent droit
estre fait condampna par sa sentence
ledit amoureux deffendeur
a faire amende honnourable a sadicte
dame/ et luy crier mercy treshumblement
a genoulx sans saincture
ne chapperon a tout une torche
ardante en sa main en disant
ces motz. Madame je congnois
et confesse ycy devant dieu et devant
le monde que comme mal
conseillé et mal advisé/ je vous
ay trahie faulcement et maulvaisement/
dont je vous crie mercy
et a la justice d'amours. Et avecques
ce le declaira privé de tous
biens et plaisirs d'amours/ et ses
biens confisquez en le bannissant
perpetuellement du royaulme d'amours
&amp; de toutes bonnes compagnies
comme indigne d'y estre
et habiter. Et semblablement le
condampna envers ladicte demanderesse
pour amende prouffitable
en la somme de mille livres
parisis/ et a tenir prison jusques
a plaine satisfation et en ses despens
dommaiges et interestz/ de
laquelle sentence ainsi donnee par
ledit prevost de dueil icelluy deffendeur
se est sentu aggravé et en
a appellé en la court de ceans/ et
semblablement en a appellé ladicte
demanderesse et ledict procureur
d'amours pour ce que ilz
disoyent que il ne leur avoit pas
assez adjugé/ et que ledict deffendeur
en avoit trop bon marché. et
depuis ont lesdictes parties conclud
audict procés par escript. et
a esté veu et receu ceans pour juger
a <span lang="la" xml:lang="la">bene vel male</span>. Si a ladicte
court finablement veu le procés
et tout ce qui a esté produyct
en ycelluy a grant et meure deliberation
et tout veu et consideré
ce que faict a considerer. Adoncques
ladicte court d'amours dict
que entant que ledict amoureux
est appellant il a esté bien jugé par
ledit prevost de dueil/ et mal appellé
par luy/ et le amendera. Et
entant que touche lesditz demandeurs
qu'ilz ont bien appellé et ledit
prevost mal jugé/ et en amendant
le jugement/ la court oultre
les condampnations dessusdictes
condampne ledict amoureux appellant
a aller en voyaige nudz
piedz a monseigneur sainct valentin
et y porter ung veu de cire
du poix de quarante livres/ et
a raporter certiffication comme
il y aura esté dedans ung moys
Et en oultre desclaire ladicte demanderesse
estre exemptee a tousjours
de luy &amp; des siens jusques
a la tierce generation/ et si ordonne
que en signe de la dessusdicte
trahyson et faulceté/ touteffoys
et quantes que on le servira desormais
a table on mettra le pain
devant luy a l'envers et le dessus
dessoubz. Et avecques cela le condampne
la court en moult grans
despens de la cause d'appel envers
ladicte dame demanderesse. la tauxation
reservee par devers elle.</p>

<div class="chapter"></div>

<h2 class="nobreak">Le .ii. arrest.</h2>


<p>Par devant le baillif de joye
c'est assis ung aultre procés
entre ung jeune compagnon
amoureux demandeur d'une part.
Et sa dame deffenderesse d'autre
part. Et disoit ledict amoureux
demandeur que ainsi qu'il avoit
prins congé de sadicte dame pour
s'en aller en sa maison elle le rappella
et hucha pour parler a luy/
et aprés quant il fut tout auprés
d'elle elle faisant semblant de s'acouter
et de vouloir parler de secret
le baisa si tresasprement que
elle le cuyda faire seigner du nez
Et puis quant vint au desserrer
le frappa moult durement de la
patte de son chapperon ou il y avoit
une esguille et une espingle
de laquelle il eut la joue toute
esgratisgnee qui depuis est debvenue
enflee et ne sera d'icy a troys
moys qu'il n'y paire. A l'occasion
duquel cas il ne s'est osé monstrer
devant les gens par certain temps
et est encores tres fort malade. et
pource que il sçavoit bien que sadite
dame ne l'avoit pas fait par
haine et maltallent qu'elle eust a
luy il ne vouloit point tendre a reparation/
mais concluoit &amp; requetoit
seulement qu'elle fust condampnee
a le garir &amp; faire penser durant
sa maladie. De la partie de ladicte
dame fut deffendu au contraire/
&amp; disoit que l'amant avoit esté
invaseur &amp; assaillant pour avoir
ledit baiser/ et au regard de la picqueure
elle estoit advenue par fortune/
&amp; advanture dont elle ne pouoit
mais/ et aussi n'y avoit chose
dont l'en deust parler/ car ledict
amant n'en laissoit a boire ne a
menger et se plaingnoyt de sa teste
Surquoy les parties ouyes
ledict bailly de joye par sa sentence
&amp; au regard a certains rappors
de medecins d'amours qui
avoient rapporté le peril/ et dit
que la playe estoit en lieu dangereux
condampna ladicte dame
a mouiller de sa salive tous les
moys la playe de son amy pour
faire en aller le venin jusques
a ce qu'il fust guery. Et aussy a
luy fournir de drappeaulx surquoy
seroit fait bon emplastre.
De laquelle sentence ceste defenderesse
c'est sentue grevee/ et en
a appellé en la court de ceans ou
le procés a esté receu pour juger
Et finablement tout veu &amp; consideré
ce que estoit a considerer.
La court d'amours a regardé et
dit qu'il a esté bien jugé par ledit
bailly/ et mal appellé par ladicte
dame appellante et l'amendera.
Et en oultre pource qu'il
est apparu en ladicte court &amp; venu
a congnoissance que icelle appellante
a deu dire et soy vanter
que depuis ladicte sentence que
s'il convenoyt moullier ladicte
playe de sa sallive/ elle le mordroit
en ce faisant si asprement
qu'il luy en souviendroit a tousjours
mais. La court l'a condampnee
en trente livres d'amende
envers les prisonniers d'amours
pour employer en bancquetz et
en herbe verte et es despens de
la cause d'appel la tauxation reservee
par devers luy et si ordonne
qu'elle sera contraincte a obeyr
a l'arrest par prinse de son corps</p>

<div class="chapter"></div>

<h2 class="nobreak">¶ Le troisiesme arrest</h2>


<p>Par devant le vergier
d'amours en la province
de beaulté c'est assis
ung aultre procés entre ung amoureux
demandeur en matiere
de recision de contract de une
part. Et sa noble dame et amye
deffenderesse d'aultre part. Et disoit
ledit demandeur que du temps
qu'ilz acointerent l'ung l'autre ilz
firent ensemble plusieurs promesses
et alliances d'amours/ &amp;
entre les aultres il y en eut ung
compassé entre eulx deux/ par
lequel ledit amoureux luy promist
que toutes et quanteffoys
qu'il se vouldroit coucher et mettre
son coeuvrechief de nuit/ il seroit
tenu de nouer le bout dudit
coeuvrechief a deux bons &amp; fors
neuz et de dire pour l'amour d'elle
en le tyrant/ dieu doint bonne
nuyt a madame. Et aussi elle diroit
pareillement quant il se lieveroit
au matin en mettant sa
chemise/ Dieu doint bon jour
a mon tresdoulx amy. Et avecques
ce estoit dit que le gallant
debvoyt toutes les sepmaynes
passer sur le tard une foys ou
deux devant son huys. Et attendre
une bonne certaine heure
qui estoit dite pour avoir ung
boucquet ou une viollette qu'elle
luy debvoit pour recompense
getter avant qu'il s'en allast/ ou
dire a dieu/ dieu doint bonne nuit
or disoit cest amoureux que en faisant
ledict contract il avoit esté
enormement deceu. Car premierement
au regard de tyrer son
couvrechief toutes les nuytz il
en estoit en telle necessité qu'il luy
failoit avoir ung neuf de trois
jours en trois jours tant en rompoit
et deschiroit. Et si pour tirer
ne pour nouer il ne luy en estoit
de rien mieulx et ne s'en sentoit
point en nulle maniere plus
allegié quant il estoit couché.
Mais souventeffois encore pour
ce que ledit couvrechief estoit trop
serré ou noué il luy failloit tout
oster &amp; le remettre qui luy estoit
grant peine avec le mal qu'il avoit
Et touchant l'autre point il y avoit
aussi et de l'autre moitié de
juste pris/ Car seullement pour
avoir ung povre boucquet ou
une viollette/ ce galant estoit contrainct
de aller et passer une fois
ou d'eux la sepmaine par devant
l'huys de sa dame ou il souffroyt
maux infinis/ car premierement
il advenoit tressouvent qu'il ne la
trouvoit point a l'uys ne ame a
qui parler/ et ainsi convenoit attendre
illec et longuement jambaier
le povre amant sans avoir
feu ne clarté. Secondement car
quant il s'en vouloit partir il veoit
aulcuneffois la lueur de la
chandelle par les verrieres dont
il estoit transy et ravy qu'il ne sçavoit
qu'il devenoit Et pource qu'il
cuidoit lors qu'elle ne fust pas
couchee et que tantost deust venir/
il attendoit tout seul illecques
emmi la rue deux ou trois
heures/ et aucuneffois toute la
nuit &amp; se pourmenant pour doubte
de morfondre regardant en hault
les gouttieres/ s'elle viendroyt
point aux fenestres ou il y avoit
aussi grant martire/ et mesmement
ou temps de yver pour les
neiges et la froidure qu'il luy convenoit
endurer dont il estoit souvent
en tel point qu'il ne sentoit
membre qu'il eust si que l'en eust
ouy cliqueter ses dens l'une contre
l'autre comme une cigoingne
Tiercement que pour la pluye
et mauvais temps qu'il couroit
il estoit parfoys contraint de s'en
partir et retourner tout mouillié
a l'ostel sans rien faire fors seulement
baiser la cliquette de l'uis
a son amye pour luy dire a dieu
Et ses habillemens estoient sy
tres trempez que la chemise qu'il avoit
vestue il luy failloit changier/
tout aussy tost qu'il estoyt
a l'hostel et prendre tous nouveaulx
habillemens qui luy estoit
pareillement moult grant et tresgrief
martyre sans encores n'y
compter ne comprendre la paine
qu'il avoit d'estre congneu du dangier
du guet/ et aussy de se bouter
dedans les boues/ et de cheoir
aux russeaulx ou dedans la
fange/ et de se heurter a grosses
pierres/ ou rencontrer une charrette
et moult d'autres malles adventures
qui pouoyent venir de
nuyct/ et aussi que il avoyt esté
souventeffois/ et estoyt encores
enormement deceu Et pource requeroit
que ledict contract feust
mis au neant et qu'il feust remis
en sa franche liberté. Et disoyt
oultre que a greigneur seureté il
en avoit a ceste fin obtenues lettres
de relievement d'amours/ et
dispensation sur ce dont en tant
que mestier estoit requeroit l'enterinement/
offroit a prouver et
demandoit despens. De la partie
de ceste deffenderesse si fut deffendu
tout au contraire et disoit
que de se plaingdre du contract/
le demandeur avoyt grant tort.
Car par icelluy elle estoyt subjecte
a plus grande paine que il n'estoit.
neantmoins elle estoit tenue
touteffoys/ et quanteffoys
qu'il plaira a amours de s'en departir
et y renoncer/ Mais d'y venyr
par recision ce n'estoyt point
la maniere et ne voulloyt point
qu'il luy feust reprouché que elle
eust jamais receu homme/ car c'estoyt
trop grant blasme et ce n'estoit
pas le renom. Et pour venir
a ses deffenses disoyt que ledict
contract fut fait et passé a la
grande priere et requeste dudict
amant. Car elle n'y pensoit point
quant il luy vint supplyer et requerir
sur tous les plaisirs qu'elle
luy pouoit faire qu'elle voulsist
consentir lesdictes choses qui y
sont contenues/ et oultre qu'elle
n'en fist point de difficulté/ icelluy
amant luy jura que la cause
pourquoy on requeroit. n'estoit sinon
affin qu'elle l'eust en memoyre/
et qu'il feust seur que une fois
le jour et en mettant sa coiffe elle
penseroyt a luy/ Parquoy de
s'en plaindre maintenant et dyre
qu'il a esté deceu &amp; si n'y avoit nulle
apparence/ et si rompoyt beaucoup
de coeuvrechiefz le moys/
aussi faisoit elle de coiffes et luy
failloit bien souvent des rubens
tous neufz. Et au regard de l'autre
point de venir et passer devant
son huys une foys la sepmaine
il avoyt pareillement grant tort
de se plaindre/ car toutes et quanteffoys
qu'elle doubtoyt qu'il viendroit
icelle deffenderesse trois
heures devant elle estoit toute ravye
et ne sçavoyt qu'elle faisoyt.
Et posé qu'elle beust &amp; mengeast
si avoit elle tousjours le cueur a
luy et luy faysoit bien mal quant
il luy convenoyt tant attendre a
l'huys/ mais n'en estoit maistresse
pour la craincte de dangier qu'il
failloit cheoir et amasser qui luy
estoit plus grande peine la moytié
que tout le martyre que ledict
amant pourroyt souffrir/ car il
fault aulcuneffoys fayre semblant
de dormir quant on veult
veiller/ et de plorer ou l'on a bien
grant fain de rire/ et de parler de
froydure c'estoyt trop grant honte
a luy/ Car jamais amans ne
doibvent avoir froit soyt que il
gelle a pierres fendant/ et s'il enduroit
de malles nuitz aussi faisoyt
elle de son costé de trouver
quelque façon de eschapper pour
venir a la fenestre ou parfoys estoit
toute nue par l'espasse de deux
grosses heures a veoyr de quel
costé le vent venoyt et avoit ledit
demandeur a plus belle occupation
de passer le temps qu'elle/
car en attendant il se pouoit pourmener
et dire ses heures et oraysons
ne n'y avoyt personne qui
alors l'eust empesché. Et quant
est de la pluye et de la neyge les
estaulx ne luy pouoyent faillyr
et si n'y a eaue qui face mal a telz
gens et au regard des pierres et
aultres mauvaises rencontrees
qui survient la nuyct/ respondit
ladicte dame que telz maulx ne
adviennent voulentiers synon
a gens qui n'ont point parfaicte
fiance en amours et qui font aucuneffoys
des faulcetez et trahysons.
Et disoit oultre plus ceste
dicte jeune dame deffenderesse que
toutes les plainctes et paynes
dont cest amoureux se plaignoit
n'estoit a comparer a nulles des
siennes car plus avoit de peine en
ung jour seullement a tirer les violettes
que ledict amant n'en avoyt
en toute l'annee/ et ne failloit
point a venir a la comparaison
des biens et plaisirs l'ung de
l'autre. Car plus coustoyt le fyl
dont elle lyoit les boucquetz &amp; violetes
qu'elle luy donnoit que tous
les plaisirs qu'il luy eut sceu faire.
Et pour ce disoit ceste deffenderesse
qu'il n'y avoit point eu deception
audit contract et qu'il ne
debvoyt estre receindré sinon du
consentement d'elle et que ledict
amant l'en vint prier et requerre
a ces fins concluoit et demandoit
despens. Aprés parties ouyes &amp;
aprés ce qu'elles furent appointees
en droit le viguier appointa
que lesdictes lettres et reliefvement
ne seroient point interrinés
et qu'il n'y avoit point matiere de
receindre ledict contract et condampna
ledict amant demandeur a
l'entretenir jusques au bon playsir
de sadicte dame et es despens
de laquelle sentence c'est sentu agravé
et appelle en la court de ceans
ou ledict procés a esté receu
pour jugier/ si a la court veu ycelluy
procés et tout ce qu'il failloit
veoir en ceste matiere. Et
tout consyderé la court dit qu'il
a esté bien dit et appoincté par ledit
viguier &amp; mal appellé par ledict
amant et l'amendera. si le condempne
la court es despens de la
cause d'apel la tauxation reservee
par devers elle.</p>

<div class="chapter"></div>

<h2 class="nobreak">¶ Le .iiii. arrest</h2>


<p>Devant le mayre de Boys
verd c'est assis aultre procés
entre ung amoureux et sa dame/
et estoit pour raison d'une cotte
verte dont ladicte dame se plaignoit
disant qu'il la lui avoit baillee
si rudement qu'il l'avoit cuidé
affoler et que en cheant sa gorgerette
estoit despecee &amp; en avoit on
peu veoir le bout de sa chemyse/
requerant en effect qu'il fust deffendu
audit amant de ne se jouer
ne toucher plus a elle sans son congé
et que pour la faulte qu'il avoyt
faicte feust condampné a faire amende
honnorable. Et qu'on luy
deffendist seullement que il ne se
jouast plus a elle en quelque maniere
que ce fust ne aprochast du
lieu ou elle seroit sans la licence
ou que elle ne l'appellast. De laquelle
sentence il s'est tenu agravé
&amp; en a appellé en la court de ceans
ou le procés a esté receu pour
juger. Si a veu la court ycelluy
procés et tout veu dit a esté qu'il
a esté bien jugé et mal appellé et
bien appointé par ledit maire/ et
mal appellé par l'appellant et l'amendera
&amp; si le condampne es despens
de la cause d'appel la tauxation
reservee par devers elle.</p>

<div class="chapter"></div>

<h2 class="nobreak">¶ Le .v. arrest.</h2>


<p>Par devant le conservateur
des haulx previlleges
d'amours s'est assis
ung aultre procés
entre d'eux gentilz compaignons
tous deux amoureux en ung lieu/
&amp; d'une mesme dame/ l'ung demandeur
&amp; complaignant en cas
de saisine et de nouvelleté de une
part/ et l'autre deffendeur &amp; opposant
d'aultre part. Et disoit ledit
demandeur que ung premier jour
du moys de may ainsi qu'il estoit
sur les rues pour aller la nuyct
resveiller les potz de marjoleine
et planter le may devant l'huys de
une moult gracieuse dame dont
est question affin de la resjouyr/
ainsi qu'on a acoustumé. Icelle
dame ce voyant le print en grace/
et le retint pour son amy/ en
luy promettant des biens a grant
planté et plus qu'il ne valloit. et
a celle intencion l'a depuis servie
moult longuement Et a ce tiltre
disoit qu'il avoit droit et estoit en
bonne possession et saisine de soy
dire et porter serviteur d'ycelle dame
&amp; de jouyr et user par le moyen
de la grace d'elle des biens d'amours
qui en despendent ensemble
des joyes chieres liesses honneurs
doulx regardz/ beaulx accueilz
&amp; prerogatives qui y appartiennent.
En possession et saisine
que ledict deffendeur ne doibt
aller a la messe ou elle va pour
luy bailler a l'entree de l'eaue benoiste.
en possession &amp; saisine que
il ne luy doit point soubz ryre en
passant/ ne faire quelque signe ou
semblant de la regarder. En possession
et saisine qu'il ne peult ou
doit parler a elle de secret ne aultrement
en quelque maniere que
ce soit se n'estoit en la saluant que
il dist dieu gard dieu begnie. En
saisine et possession qu'il ne se doyt
point agenouillier a l'opposite
du costé ou elle se assiet durant
la messe. En possession et saisine
que en se promenant en l'eglise
ou elle est il ne doit claquer son
patin/ ne redrecier le poil de son
chapeau. En possession et saisine
que se ledit deffendeur a et porte
nouveaux gans es mains qui
ne les doit point enfoncer ne faire
semblant de alonger les dois
en tirant. En saisine et possession
qu'il ne doit point lire les oraisons
ne les escripteaux des tumbes
qui sont au pres de ladite dame
durant ce qu'elle est en l'eglise
En possession et saisine que se
ledit defendeur est agenouillé &amp;
il y a quelque chien derriere qui
aboye ou ung coffre qui crie qu'il
ne se doit point retourner ne ne
doit regarder ladicte dame ne luy
getter en passant ung doulx yeulx.
En possession et saisyne
pareillement qu'il ne doyt point
alumer la torche devant elle dont
l'en lieve dieu au moins ne doyt
frapper du baston a terre deux ou
trois fois ne laisser choir le couvercle
pour dire regardez moy.
En possession et saisyne que ledit
defendeur ne peut ne doit porter
la paix &amp; ne la doibt point baiser
aprés elle/ mais doibt attendre
que tous les aultres l'ayent
eue et baisee devant luy et nonobstant
ledit deffendeur l'avoit troublé
en ses dictes possessions et saisines
parquoy avoit obtenue ladicte
complaincte. Si concinoit
pour pertinent en matiere de nouvelleté
et en cas de delay demandoit
la reverence. Et de la partie
dudit deffendeur au contraire
estoit dict/ que long temps il
fut nommé par l'université d'amours
aux premiers benefices
qui vacqueroyent au dyocesse
dont ceste dame cy estoit et que
encore d'abondant il avoit obtenu
grace expectative pour accepter
la premiere qui seroit sans amy
&amp; si avoit dispence d'en avoir
d'eux nonobstant l'incompatibilité.
Et disoit avecques ce qu'il
avoit fait ses diligences par devers
la dame dont il estoit question
pour estre pourveu de sa
grace/ et dedens les nuitz et les
jours qui y sont ordonnez. Disoit
oultre que aprés ce qu'il trouva
ladicte dame vaquant d'amy
et qu'elle luy eust faict une gracieuse
chere &amp; tresgracieusement
acueilly/ il accepta l'amour d'elle
et fist pourveoir par l'executeur
de sadicte grace expectative
et n'y eut reffus ne contredit
de dangier/ ne de malle bouche.
Et deslors en fut mis en possession
et saisine/ et a ce tiltre avoit
droit et estoit en bonne possession
et saisine/ et de se porter et dire serviteur
et amy d'elle/ et avoyt la
moitié des joies que amoureux
cuyde avoir quant il rencontre
bonne dame. En possessyon et
saisine que ledit demandeur sa
partie adverse ne la peu ne doit
appeller sa dame ou maistresse
ne s'en dire serviteur. En possession
et saisine qu'il ne doit s'acouter
ne parler a elle ne pareillement
l'acompaigner en voyage
ne autre part au moins ne la
doibt tenir par soubs les bras.
En possession et saisine que s'elle
veult aller en pellerinaige il
ne la doibt point mener derriere
luy ne luy aider a secourre sa
robe. en possession &amp; saisine qu'il
ne luy doit point alumer sa chandelle
au monstier ne faire le petit
genoul devant elle. En possession
et saisine que sur le chemin
son fouet ou aussi sa verge
s'elle cheoit a terre il ne luy doibt
point relever ne bailler. En possession
et saisine qu'il ne doibt porter
la botte fauve pour l'amour
d'elle ne la soulcie sur son chappeau
En possession et saisine qu'il
ne peult pareillement fermer sadicte
botte fauve d'eguillette verte
ne son chapeau cordonné houppe
de cheveulx En possession et
saisine qu'il ne se doibt point desguiser
ne faire fringuer son cheval
devant son huis en la rue En
possession et saisine qu'il ne doyt
point au harnoys de ses chevaulx
porter la livree d'elle/ Ne avoir
plus d'une robbe neufve la sepmaine.
En possession et saysine
que ses cheveulx ne doivent venir
jusques sur les yeulx ne qu'il ne
doit avoir a son bonnet rubens
de soye verte. En saisine et possession
qu'il ne doit point dancer aux
nopces ne autre part avec sadicte
dame ne icelle prendre en chapellet.
En possession et saisine
qu'il ne doit point servir a la table
ou elle se siet ne de luy bailler
quarreaulx ou tronchet ou
pacet a mettre soubz ses piedz et
proposoit possessoire tout pertinent
en requerant en ce cas de delay
la recreance Et pour respondre
au fait de ladicte partie adverse
disoit qu'il ne pouoit avoir aucun
droit en ceste matiere car son don
ou tiltre estoit obtenu long temps
aprés celuy du deffendeur/ et si
n'avoit nommé grandeur et calefic
en amours ains avoit seullement
seduitte celle dame par persuasions
et belles parolles tellement
qu'elle c'estoit condescendue a l'aimer
&amp; l'avoit en garde qui estoit
mal fait a luy veu qu'il sçavoit qu'il
l'avoit par avant acceptee a dame
et en estoit pourveu Disoit oultre
plus que son don ne pouoit riens
valoir/ le bien n'estoit point
vacquant au temps qu'il l'acointa
et n'estoit point une entreprinse
faicte/ pour luy cuyder faire
bailler le bont de sa dame/ et par
maulvais rapportz ou l'en ne devoit
point adjouster foy. A quoy
ledit amoureux demandeur pour
ses replicques disoit que en matiere
d'amours n'y a point de priorité
ne de posteriorité/ la raison
est bonne/ car l'amour et le bien
vient de dames et est leur faculté
de le donner et tollir toutes
et quanteffois qu'il leur plaist &amp;
a qui bon leur semble. Et ainsy
doncques qu'il failloyt qu'elles
fussent contraintes a aymer tousjours
ung qu'elles avoyent aymé
au commencement sans le
changer ou prendre d'autres elles
qui sont dames et usant de
franche liberté seroient subgettes
de soubzmettre leurs cueurs
aux voulentez des hommes sans
le pouoir oster/ parquoy deviendroient
serves et privees de franchise
et de domination qui est le
plus beau previlege qu'elles ayent
et aussy tout le plaisir seroit dehors
ne n'auroient plus amour
de luy/ car par ce moyen il leur
fauldroit admettre qu'elles devroient
haïr &amp; n'y auroit jamais
nul jeune amant pourveu ne advancé
pour service qu'il peust faire
par ce que les premiers vouldroient
tousjours gouverner.
Sur quoy ledit deffendeur disoit
que au contraire que l'en ne
doibt point ainsi despointer ung
loyal amant qui a bien servy sans
cause ne matiere et sans ce que sa
dame l'eust trouvé en faulte ou
present meffait/ ains fault qu'il
soit ouy premierement/ et qu'il
soit declaration sur la privation
ou aultrement jamais il ne auroit
bien ne service remuneré/ car
il adviendroit tous les jours que
jeunes amoureux pour estre avancez/
et entrez en la grace des
dames qui croyent moult de legier
tout ce qu'on leur rapporte/
et leur louenge soulleroyent et
suppediteroyent les aultres par
blandissemens et belles bourdes
ou par mauvaises parolles
qu'ilz apporteroyent de leurs personnes
pour devenir maistres &amp;
leur oster leurs lieux. Et ainsi
tous amoureux qui auroyent
doncques fait leurs debvoirs le
temps precedent pour bien servir
auroyent des maulx et les
jeunes pour mal faire et mal raporter
seroyent honnourés et bien
venus ou n'a apparence au
monde Et sur ce furent les parties
appointees et despuis ledit
conservateur par sa sentence dist
et declaira que entant que touchoit
le principal les parties estoyent
contraires/ et feroyent
leur enqueste et icelle faicte et raportee
par devers luy il leur feroit
droit et au regard de la recreance
des possessions et choses
contencieuses il adjugea audit
demandeur le requerant pour en
jouyr regir et gouverner soubz
la main d'amours pendant le procés
et jusques a ce que aultrement
en feust ordonné. De laquelle
sentence ledit deffendeur en a appellé
en la court ou ledit procés
a grant et meure deliberation et
que faisoyt a veoir en ceste matiere :
Et tout veu ladicte court
dit que en tant que ledit conservateur
adjugea la recreance audict
demandeur il jugea mal au surplus
en amendant le jugement/
la court adjuge ladicte recreance
et jouyssance des possessions/ et
choses contencieuses audict deffendeur.
Et se retient la court la
canonyssance de la cause principalle
ou les parties viendront proceder
ceans au premier jour ainsi
qu'il appartiendra par raison.</p>

<div class="chapter"></div>

<h2 class="nobreak">Le .vi. arrest.</h2>


<p>De certaine tauxation de
despens que deux conseilliers
de la court de ceans
avoient faicte a une jeune dame
a l'encontre d'ung sien amy montant
la somme de .xix. livres .iii.
solz six deniers parisis pour raison
de certain voyage et pellerinaige
ou elle par grant ardeur avoit
voué sondit amy et auquel
elle avoit esté nudz piedz pour luy
affin qu'il fust guary d'une griefve
malladie de fievres blanches
qu'il avoit lors &amp; aussi pour acheter
des bouquetz de romarin &amp; genievre
dont on l'avoit chauffé/ et
d'autres menues drogueries que
on luy avoit baillez durant sa maladie.
Cest amant cy s'est sentu agravé
et en a appellé en la court
de ceans. Le procés a esté receu
pour juger et a la court veu ladicte
tauxation de despens &amp; diminution
baillee au contraire. Et
tout veu la court dict qu'il a esté
bien tauxé par lesditz conseilliers
et mal appellé par l'appellant et
l'amendera &amp; si le condampne es
despens de la cause d'appel la tauxation
reservee par devers elle.</p>

<div class="chapter"></div>

<h2 class="nobreak">Le .vii. arrest</h2>


<p>Par devant les conseilliers
ordonné sur le fait
de la justice du tresor
d'amours c'est assis .i.
aultre procés entre le cueur d'amours
dudict tresor demandeur
d'une part/ Et ung jeune amant
deffendeur d'aultre part/ et disoit
ledit demandeur que nulle amour
ne peut tenir par acquisition aucuns
biens d'amours ne faire fondation
de rente ou revenue s'elle n'est
deuement amortie. Et que toutes
et quanteffoys que aulcun faict
contre amours est en possession
de prendre les fruictz et la revenue de
la rente non amortie/ c'est assavoir
de troys annees l'une. Or disoit
ledit demandeur que ledit deffendeur
sans licence d'amours ne avoir
sur ce amortissement avoit
faict ung contract par maniere
de fondation avec une religieuse
par lequel elle estoit tenue de pryer
pour luy et de dire aussi certaines
oraisons. Et aussi en ce faisant
ledit amoureux la debvoit fournir
de soyes/ et de plusieurs aultres
menues bacguettes/ moyennant
lesquelles ycelle religieuse
luy debvoit envoyer pour souvenance
tous les moys de l'an certaines
bourses faictes a sa devise/
Et pour ce requeroit le procureur
de amours demandeur que
ledit amant deffendeur fust condampné
a rendre &amp; luy bailler de
troys bourses l'une/ selon les ordonnances
et qu'il feust enjoinct
audit deffendeur de prendre amortissement
desdictes amours de ladicte
rente/ ou de en vuyder ses
mains. de la partie duquel amoureux
deffendeur feust deffendu
au contraire et disoit que luy considerant
que en amours y a tresgrande
peine car ceulx qui s'i mettent/
ne sont pas aulcunes foys
maistres de eulx en oster quant
bon leur semble/ Et mesmement
affin que amours luy aydast en
tous ses affaires et besongnes il
estoit bien vray vrayement que
pour les grans biens qu'il avoit
aperceuz en une religieuse de son
accointance il luy avoit prié &amp; requis
que toutes et quantes foys
que elle se trouveroit a matines
et l'en commenceroit a chanter <span lang="la" xml:lang="la">te
deum laudamus</span> qu'elle dist lors
ung <span lang="la" xml:lang="la">de profundis</span> pour l'ame de
luy ce que elle luy avoit accordé
Et aussi pour la recompensation
de la peine icelluy amant luy avoit
promis d'envoyer de la soye
et de l'or de chippre pour soy esbatre
a faire de belles bourses &amp; des
soursainctes et des cordelieres &amp;
seroit tenue a en bailler de troys
l'une. Or disoit ledict deffendeur
que proprement ce ne estoit point
acquisition perpetuelle/ mais estoit
seullement une pension viagere
faicte de la voulenté et union
des deux cueurs par quoy n'y
failloit nul amortyssement/ car
il n'y avoit point d'obligation ne
constitution de rendre sinon tant
tenu tant payé. Et que chascune
desdictes parties estoit en son entier
pour n'en retenir riens se bon
ne luy sembloit. Et disoit oultre
que veu que la dessusdicte fondation
estoit faicte pour le salut de
l'ame &amp; pour convertir en piteux
usages le dessusdit procureur d'amours
n'en doibt riens avoir ne
demander. et par ses moyens conclurent
affin de absolution Surquoy
finablement parties ouyes
elles furent appoinctees en droit
et depuis lesdictz conseilliers du
tresor par leur sentence condampnerent
ledict amoureux deffendeur
a faire amortir a ses despens
ladicte rente. Et avecques ce ordonnerent
et appoincterent qu'il
seroit tenu et obligé de bailler de
trois bourses l'une &amp; pareillement
la tierce partie des cordelieres soursainctes/
et boucquetz/ et aultres
choses/ que ycelle religieuse luy
envoyeroit jusques ad ce que ladicte
fondation fust deuement amortie.
de laquelle sentence ledit
demandeur s'est tenu pour grevé
et en appelle en la court de ceans
ou ledict procés a esté receu pour
juger. Si a la court veu icelluy
procés et tout ce qu'il failloit veoir
en ceste matiere a grant &amp; meure
deliberation et tout veu dit qu'il
a esté mal jugié par lesdictz conseilliers/
et bien appellé par l'appellant/
et en amendant le jugement
la court absoult des impetrations
et demandes a luy faictes
par ledit procureur d'amours
et ordonne que les bourses soursainctes
cordelieres et biens qu'il
avoit esté contraint de conseigner
en main de justice lui seront rendus
et mys a plaine delivrance.</p>

<div class="chapter"></div>

<h2 class="nobreak">¶ Le .viii. arrest.</h2>


<p>Par vertu de certaines lettres
de chancellerye d'amours
ung amant ja pieça
feist mettre ung beau cordon
tout plain de fleurs en main sequestre/
et disoit pour soubstenir
sa main mise que sa dame lui avoit
donné ledict cordon pour le
mettre a son chappeau affin qu'il
eust souvenance d'elle et ung jour
a une feste en ostant son chapeau
de sa teste ledict cordon eschappa
et le perdit dont il fut dolent. Et
pour ce que depuis il l'a trouvé es
mains de ung aultre amoureux
deffendeur de sa partie adverse il
la faict arrester et concluoit tout
pertinent a matiere d'arrest en requerant
que ledit cordon luy fust
restitué et mys en plaine delivrance
de la partye dudict deffendeur
si fut deffendu au contraire &amp; disoit
qu'il estoit bien d'accord avecques
ledit demandeur que la dame
dont estoit question le avoit
fait de sa main et que elle luy avoit
donné par grant excellence
de joye/ mais iceluy demandeur
comme ingract ne en avoit tenu
compte/ ainçoys pour certaines
menues parolles que elle luy avoit
dictes en se jouant &amp; rigolant
de ce qu'il mettoit la houpe dudit
cordon trop sur le costé cestuy amoureux
demandeur remply de
impacience avoit rendu et gecté
par despit ledit cordon a celle dame
&amp; a celle dame a aussi clerement
se par domination ou autrement
s'il y avoit eu droit si s'en estoit il
depparty/ et n'en pouoyt plus riens
demander/ mais debvoit encores
selon les droictz d'amours
estre griefvement pugny veu que
en ce faisant il estoit encouru en
voye d'ingratitude disoit oultre
ledit deffendeur que ladicte dame
avoit aussi fait serment qu'en disoit
de ycelluy demandeur ne rauroit
jamais ledit cordon &amp; puis
l'avoit liberalement donné de bon
cueur audit deffendeur a la charge
touteffois de le porter pour l'amour
d'elle comme il avoit fait/
parquoy ledit arrest ne se pouoit
soubstenir/ ne requerir mainte levee
ne provision d'avoir ledit cordon
a sa caution. A quoy de ladicte
partie de ce demandeur fut repliqué
au contraire disant que toutes
et quanteffoys que il trouve
ce qu'il luy appartient et par don
il le peult prendre de fait et faire
proceder par voye de arrest comme
sadicte chose Or disoit il que
le cordon luy appartenoit de don
a luy faict par sa dame ledit deffendeur
confessoyt mesmement.
Et ainsi l'arrest estoit bien recepvable.
Et au regard de ce qu'il avoit
regeté par despit n'estoit pas
vray/ mais disoit que pour ce que
ladicte dame luy reprochoit bien
ledict cordon &amp; que luy sembloit
qu'il en devoit estre plus subgect
vers elle/ iceluy demandeur luy
avoit rebaillé en ceste intencion/
et touteffoys pour le luy garder.
et nompas pour le donner a ung
aultre amant. Disoit oultre plus
que ce n'estoit pas trop grant honneur
audict deffendeur de se vouloir
ainsi fringuer/ ou de vouloir
porter des biens dont les autres
avoyent par avant fait leurs
monstres et grans jours et quant
a la provison n'en escheoit point/
mais se la matiere estoyt disposee
a embellir/ elle luy debvoit estre
faicte avant que audit deffendeur
veu que il estoit despointé
et mesmes que pour enrichir et embellir
le dessusdit cordon il luy avoit
faict mettre quatre ou cinq
perles &amp; de menues pensees tout
a l'entour. Surquoy ledit deffendeur
dit au contraire que des incontinent
que ung amant contemne
les biens donnez par sa dame
de quelque estat que il soit il
se rend indigne de les tenir &amp; posseder
&amp; peult bien icelle dame les
luy oster &amp; faire arracher devant
tout le monde/ et puis le donner
ou il luy plaist. et ne portoit pas
ycelluy deffendeur ledict cordon
pour faire quelque desplaisir audit
demandeur/ mais tant seulement
pour complaire a ladicte dame
&amp; luy obeir comme il estoit tenu
de faire. Les parties ouyes a
plain furent appointees par le juge
ordonné en droit &amp; depuis par
sa sentence les appointa contraires
et en enqueste. et au regard de
la provision requise par chascune
des partyes il ordonne que en
baillant caution par ledit deffendeur
de rendre et restituer ledict
cordon toutes &amp; quanteffois que
il seroit ordonné il luy seroit rendu
et delivré pour en jouyr pendant
le procés soubz la main d'amours
&amp; jusques a ce que aultrement
en fust appointé &amp; sans prejudice
des droictz de parties. De
laquelle sentence ledict demandeur
c'est tenu agravé et a appellé
en la court de ceans ou ledict
procés a esté receu pour juger. et
si a la court veu ycelluy procés
et tout ce qui faisoit a veoir en ceste
matiere/ et tout veu dict que
tant que le juge ordonna que ledit
cordon seroit entierement rendu
et delivré audict deffendeur
sans declairer que les perles et
menues pensees que ledit appellant
y avoit faict mettre du sien
a sa plaisance en seroyent ostees
que il juge mal. Et au surplus
bien en amendant le jugement la
court dit que lesdictes menues pensees
faictes a perles seroyent premierement
ostees dudit cordon
et baillees au demandeur pour
en faire ce que bon luy semblera
&amp; au surplus renvoyez les parties
a huytaine par devant ledict
juge pour proceder sur le principal
ainsi qu'il appartiendroyt par
raison.</p>

<div class="chapter"></div>

<h2 class="nobreak">¶ Le .ix. arrest.</h2>


<p>Par devant le marquis
des fleurs et violettes
d'amours c'est assis ung
aultre procés d'ung amoureux demandeur
d'une part &amp; une jeune amye
deffenderesse d'aultre part
sur ledit amoureulx disoyt que
tous les plus grans biens qui
sont en amours/ c'est entretenir
les cueurs l'ung de l'autre en perfaicte
aliance et union d'amytié
et que toutes et quanteffois que
ung amant ou une dame est vaquant
ou que elle s'entremect de
complaire a plusieurs c'est signe
que son cueur n'estoyt point entier
en loyaulté et que l'on ne se
doibt pas trop fier/ or se pressuppose
disoit que ceste dame cy avoyt
faict plusieurs promesses.
Et entre les aultres que jamais
elle n'auroit aultre que luy tant
qu'il seroit vivant/ et luy pareillement
a elle si en avoyent faict
serment l'ung a l'autre sy grant
et solempnel que faire peust en tel
cas/ et ainsi se avoyent promys
qu'ilz ne feroient chose a leur pouoir
par quoy nul d'entre eulx
y peust prendre ne avoit desplaisir/
mais ce nonobstant ladicte dame
puis nagueres de temps en
ça s'entremettoit d'entretenir plusieurs
aultres gallans par parolles
et tresbelles cheres deffendues
en tel cas. Et oultre plus
pendoit tous les jours en sa sainture
et en sa quenouille boucquetz
nouveaulx et fleurs estranges
sans ce que ledit amant les luy
ayt donnees dont il a ung peu
de mal en sa teste/ car aulcunesfoys
quant il est dedans son lict
et s'esveille sur ce point il mect
bien trois heures a soy endormir
Et pource concluoit que sa dicte
dame fust contraincte et condampnee
a ne plus porter boucquetz
ne fleurs en quelque maniere
que c'est synon qu'il les luy
donne ou qu'il en soit d'accord/ et
aussy qu'elle ne face chiere a aultruy
sinon a luy seul et ainsi qu'elle
avoit promis et offert de sa
part s'elle prenoit plaisir en fleurs/
et boucquetz de luy en faire bailler
et avoir tous les jours tant
qu'elle vouldra affin qu'elle n'eust
occasion de prendre aillieurs De
la part de ceste dame deffenderesse
fut deffendu au contraire et dysoit
que quelque promesse que feissent
dames doibvent entendre civilement
c'est assavoir la ou sera leur
plaisir &amp; ne donne encore jamais si
grant auctorité qu'ilz n'en retiennent
tousjours aulcune chose devers
elles &amp; qu'elles ne soient sur leurs
piedz pour user de leurs voulentés
et plaisirs car elles sont dames
Disoit de rechief avecques
ce que ledict amant a tort de se
plaindre de ce qu'elle porte boucquetz
et viollettes &amp; qu'elle tient
langaige a trop de gens Car supposé
qu'elle luy ait promis de l'aimer
bien &amp; loiaument elle n'est pas pourtant
liee ne obligee qu'elle puisse
parler a aultre que a luy et prendre
desdictes viollettes et boucquetz
s'il ne luy en donne ung.
Aussi le contract qui seroyt fait
autrement ne se pourroyt soubtenyr
car l'en scet que dames ne
peuent renoncer aux biens qui
leur peuent venyr et ont don et
previleges de nature de rire &amp; faire
bonne chiere a tous affin que
nulz ne puissent dire qu'elles soient
mal gracieuses. Et appert
bien que ledict amant est bien jeune
simple et mal conseillé de intenter
procés et fayre debat pour
cecy. Car de tant qu'il auroyt
vers elle plusieurs/ requerans
et serviteurs et qu'elle l'avanceroit
et aymeroit encore mieulx
par dessus les aultres de tant auroit
il plus de bien et en seroyt
plus honnouré. Mais il entend
mal son cas car il seroit content
qu'on l'alast acoller devant tout
le monde et qu'elle ne parlast a
aultres que a luy affin qu'on die
qu'il eust le bruyt qui n'est pas
la maniere. Au regard des boucquetz
et fleurs il a tort de s'en
plaindre/ car elle a en sa maison
des violettes et marjolaynes ou
elle les prent. Et pose qu'on les
luy donnast si n'y peust il avoir
interest/ car l'imposition ne luy
en est deue/ et si n'est chose ou l'en
se doit gueres arrester veu que
la fleur et odeur s'en passe de legier.
Et quant a l'offre qu'il luy
fait de l'en fournir respondit qu'elle
n'en avoit cure/ et ne voulloyt
point nullement du monde qu'il
ait occasion de les luy reprocher
si concluoit par ces moyens affin
d'absolution et de despens. Sur
quoy ledit demandeur disoyt au
contraire que telz boucquetz perles
et menues choses sont cause
aulcuneffoys de esmouvoir les
cueurs et faire bailler les bontés
a aultres qui point ne s'en doubtent.
Finablement partyes ouyes
furent appointees en droit &amp; par
sentence s'y absolut ceste deffenderesse
de impetrations et demandes
de ce demandeur en luy permetant
s'elle vouloit en tant que
mestier estoit de parler rire salluer
et porter boucquetz toutes
et quanteffoys qu'il luy plairoyt
et bon luy sembleroit. Et condampner
ledit amant en ses despens
dont il sentit grevé et appella en
la court de ceans ou le procés a
esté receu pour juger. Sy a la
court veu ledit procés a grant &amp;
meure deliberation et que faisoyt
a veoir en ceste matiere. Et tout
veu/ dit qu'il a esté bien jugié et
mal appellé et l'amendera l'apellant
en le condampnant es despens
de la cause d'appel la tauxation
reservee par devers elle.</p>

<div class="chapter"></div>

<h2 class="nobreak">¶ Le .x. arrest.</h2>


<p>Devant le juge de la garde
des seaux establés aux contractz
d'amours il c'est assis ung
autre procés entre ung amoureux
demandeur en matiere de recision
de contrat usuratif d'une part/ &amp; une
sienne dame et amye deffenderesse
d'aultre part. Et disoyt ledict
demandeur que de raison &amp; selon
les ordonnances toutes usures
sont en amour prohibees et deffendues
et que l'en n'en doibt point
user. Or ce presuposé disoit que
du temps que il accointa ladicte
dame luy estant en la grant chaleur
et voulant bien complaire
a elle se ingera pour entrer en la
grace de luy offrir corps et biens
en luy faisant plusieurs dons et
gratuites/ &amp; fut bien vray que en
ce temps ledit gallant qui estoit
fort feru et surprins de l'amour
de elle et ne luy chaloit qu'il feist
luy promist &amp; obligea de luy mener
toutes les festes de l'annee entre
minuyt/ Et le point du jour
le tabourin et les bas menestriers
pour la resveiller en son lict
et oultre luy promist de luy donner
a toutes les estraines ung beau
chapperon de demy graine et
aussi une robbe neufve a chascun
premier jour du mois de may de
telle couleur qu'elle la vouldroit
et aussi estoyt obligié de changer
et porter pour l'amour d'elle tous
les moys une robbe neufve a la
devise d'elle lesquelles choses il
avoit continuees ja par long temps
Mais il en estoit fort lassé veu
que la charge estoyt bien grande
et disoyt que ledict contract ne se
pouoit pas soubstenir/ car pour
les biens/ et plaisirs dessusdictz
qu'il estoyt tenu de faire a ladicte
deffenderesse s'il ne amendoit d'elle
il n'en avoyt pour toute recompence
que ung seul baiser quant
il la pouoyt trouver a part qui
n'estoit pas juste ne egalle recompensation.
Et aussy la deception
y estoit toute clere. Et disoyt
en oultre/ que lesdictz menestriers
et robbes et chapperons sans
les autres bagues ne la paine de
luy pour la poursuitte coustoyt
tous les ans une grant somme
d'argent qui luy convenoit bailler
et trouver/ et payer de sa bource
pour complaire a elle &amp; luy faire
plaisir/ et touteffoys de son costé
ne luy donnoit que ung seul
baisier ne n'y mettoit du sien que
la bouche/ ou la joue enquoy elle
gaignoyt plus de la moytié et
sans main mettre parquoy l'usure
y estoit toute clere et pource elle
concluoit et requeroit ledict amant
que ledict contract feust recindé
et adnullé et demandoit despens.
De la partie de ladicte deffenderesse
fut deffendu au contraire
et disoit que de l'appeller usuriere
ledict amant avoyt grant
tort car avecques luy elle n'avoit
gueres gaigné. Mais il advient
souvent que pour faire plaisir l'en
a dommage. Et pour passer oultre
disoyt que se elle ne l'eust jamais
trouvé luy eust esté grant
prouffit/ pour luy avoit souffert
de malles nuytz dont elle estoyt
petitement recompensee et ne failloyt
point qu'il se plaingnist dudict
contract/ car ne luy avoit pas
faict faire/ mais luy mesmes l'avoit
poursuivy et chassé. Disoit
aussy qu'elle ne le contraignoyt
point de envoyer aulx festes les
menestriers devant son huys ainçoys
y venoient jouer telles fois
qu'elle eust bien voullu qu'ilz en
eussent esté bien loing Car de les
ouyr quant l'en a pas le cueur en
joye est regrettement de dueil et
planté de pleurs et de lermes Et
quant est des robbes si luy en a
donné plusieurs et elle les a voulu
prendre de tant luy a fait plusgrant
plaisir/ et en est bien tenu
a elle veu qu'elle luy avoit faict
plus d'honneur qu'il ne luy apartenoit
de les avoir vestues &amp; portees
pour l'amour de luy. Et entant
que toutes les robbes neufves
dont il s'abiloit tous les mois
ladicte deffenderesse disoit qu'elle
n'y avoit gaigné ne prouffit et
que s'il en voulloyt avoir tous
les jours elle ne l'en pourroit pas
garder : Disoyt oultre pour respondre
au faict de partie que toutes
les robbes/ et tout l'argent qu'il
sçauroit en tout le monde finer
pour faire dons et gratuytés ne
sont a comparager seullement a
la moytié d'ung baiser/ Car s'il
failloit faire estimation ou prisation
de l'ung a l'autre et que ce
fust chose que l'en peust priser ou
estimer l'en trouveroit sans comparaison
que la moytié d'ung seul
baiser d'une dame octroyé de bon
cueur vault mieulx que tous les
biens ne l'argent que on sçauroyt
donner. Or avoyt ledict amoureux
ung baisyer d'elle tout entier
et par sa confession mesmes
prinse en son prejudice Parquoy
de dire le contract feust usuré n'y
avoit apparence nulle. Disoyt
aussy que ung baisier est reputé
en amours pour chose singulliere
et espirituelle &amp; qu'on ne le sçauroit
trop vendre ne acheter mesmement
quant il est procedant de
joye et qu'il y a embrassement Si
le doit par ses moyens ladicte dame
affin d'absolution et de despens.
A quoy ledict demandeur
par ses replicques disoit que touchant
ledit baisier il en avoit autant
de payne comme elle &amp; de la joye
qu'il en yssoit elle en amendoit aussi
bien comme luy parquoy il ne
pouoit cheoir en compensation. Et
sur ce dupliquoit la deffenderesse
que le bien qu'il procede d'ung baiser
vient de la grace de la dame
qui le donne et nompas de celuy
qui le requiert/ car le plaisir vient
d'elle et multiplie la joye de celluy
a qui il est donné pource dyent
les maistres que telz biens ne sont
a donner ne a garçonner/ ains il
fault que ung homme soyt bien
experimenté et qu'il ait bien servy
avant que il soit digne de avoir
ung baisier. oyez lesquelles parties
elles furent par ledit juge de
la garde des seaulx appoinctees
a produire et en droict. Et depuis
par sa sentence il dist et declaira
que ledit contract ne estoit point
usurier/ et absolut ladicte dame
de ses petitions et demandes &amp; le
condampna es despens dont il appella
en la court de ceans ou ledit
procés a esté receu et conclut pour
jugier/ et a ladicte court veu ledit
procés et tout ce que il faisoit
a veoir en ceste matiere/ Et tout
veu dict que il a esté bien jugé et
mal appellé par ledit amoureux
et l'amendera et payera tous les
despens de la cause d'appel la tauxation
reservee a ycelle.</p>

<div class="chapter"></div>

<h2 class="nobreak">¶ Le .xi. arrest.</h2>


<p>Devant le maistre des forestz
et des eaues sus le
faict du gibier d'amours
c'est assis ung aultre procés entre
une jeune dame demanderesse
d'une part/ &amp; ung sien serviteur
jadis amy deffendeur de l'aultre
part. Et disoit ladicte demanderesse
que a ung soir bien tard que
il faisoit chault &amp; que le soleil estoit
pres de coucher elle &amp; ledit amant
et plusieurs de ses amys/
voisins s'en allerent baignier sus
ung gravier d'une ysle et chasser
aux poissons/ et furent les ungz
mis en ordonnance pour tenir les
rethz et filetz et les aultres pour
courir devant le poisson/ et le faire
courir devant les rethz. or advint
que en courant ledit amoureux
qui avoit tousjours l'oeil sus
elle et plus que a prendre le poisson
se vint aborder a l'encontre de
elle/ et combien qu'il eust assez place
pour tirer son chemin ailleurs
toutes voyes tout en soursault/
et en ung moment il luy feist le
jambet tellement que ceste povre
femme cheut a terre &amp; que sa cotte
simple fut mouillee &amp; gastee dedans
la riviere Et ne fut pas encores
content mais en faisant semblant
de la relever il luy meist la
main sur le tetin et la pressa tresfort
dont elle fut toute esmeue au
lict malade par bien long temps
parquoy elle requeroit a l'encontre
dudit amant qu'il en fust tresgriefvement
pugny de pugnition
publicque ainsi que le cas le requeroit
et tellement que les aultres
y puissent prendre bonne exemple.
de la partie dudit amant fut
dit tout au contraire que vrayement
il est vray/ que ladicte dame
et plusieurs aultres prindrent
complot de leur baigner et chasser
aux poissons et puis fut ledit
amant mis a l'avantgarde pour
chasser ledit poisson devant &amp; elle
estoit d'ung autre costé &amp; tenoit
les rethz &amp; le filet. Si advint que
comme il choisit le poisson il mesmarcha
pour ung gros chaillou
que il trouva qui le feist tumber
sur elle et tellement que tous deux
cheurent dedans l'eaue/ mais dieu
mercy ne c'estoit point fait de mal
car l'eaue n'estoit point grande et
si estoit en plain sablon. et disoit
oultre sus sa foy que en chayant
il ne l'avoit tastee ne pincee ne ne
eut pas le loysir de ce faire pour
l'eaue dont il estoit tout esblouy/
et ne luy cuydoit avoir faict aucun
mal. or disoit il que de la cheuste
il n'en pouoit mais/ car le cas
estoit advenu qu'il ne l'a pas fait
cheoir en son escient si l'en ne luy
en pouoit riens demander. et au
regard de la cotte simple/ et aultres
habillemens d'elle qu'elle disoit
estre gastez aussi avoyent esté
pareillement les siens/ et si avoit
esté autant moullé comme
elle/ &amp; par ces moyens tendoit affin
d'absolution et de despens. ledict
procureur d'amours dessus
le fait des eaues et des forestz disoit
que par les ordonnances il est
deffendu de ne point chasser a engins
par lesquelz l'on puisse prendre
teteins en l'eaue/ et requeroit
que cest amant fust condampné
en une bonne et tresgrosse amande.
Mais ledit amoureux disoit
au contraire que ce n'estoit raison
car il n'avoit faict chose digne de
reprehension/ ne touché au tetins
dont il ait souvenance/ et se d'advanture
sa main y avoit frayé qu'il
ne confesse encore pas si auroyt ce
esté en tumbant &amp; cheant et estoit
force qu'il se soubstint a quelque
chose/ mais quoy qu'il en soit ladicte
dame ne en avoit point esté
blecee/ et pource concluoit comme
dessus affin d'absolution. Surquoy
ladicte demanderesse disoyt
que la cheuste estoit trop lourde/
et qu'il ne s'en pouoit excuser/ car
il l'avoit fait d'aguet a pense &amp; propos
deliberé pour parvenir a ses
attaintes et en verité s'il ne lui eust
fait oultraige elle n'en eust daingné
parler Finablement parties
ouyes elles furent appointees contraires
et en enqueste &amp; depuis ladicte
enqueste faicte et le procés
appointé en droict le maistre des
eaues et forestz condampna par
sa sentence ledict amoureux deffendeur
a faire faire a ladicte dame
une cotte simple verte en lieu
de la sienne qui avoit esté gastee
et a la porter en sa main et seroit
tenu de se encliner devant elle en
ostant son chapperon seulement
et dire ces motz a genoulx. Madame
par l'ordonnance de justice
je suis contrainct de me venir rendre
a vostre grace &amp; mercy si vous
prie que vous prenez en gré ceste
robbe verte que je vous donne de
bon cueur &amp; au regard du demourant
ne vous en souviengne plus
car sur ma foy je ne le fis oncques
en intencion de vous courroucer
ains aymeroye mieulx estre mort
et au surplus furent les despens
recompensez d'ung costé &amp; d'autre
De laquelle sentence ledit deffendeur
en appella en la court de ceans
ou le procés a esté receu pour
juger si a la court veu ledit procés
l'enqueste aussi &amp; tout qu'il failloit
veoir en ceste matiere &amp; tout
veu dit qu'il a esté bien jugé par
ledit maistre des eaues &amp; forestz
et mal appellé par l'appellant &amp; l'amendera
&amp; condampne es despens</p>

<div class="chapter"></div>

<h2 class="nobreak">¶ Le .xii. arrest.</h2>


<p>Par devant les dames de
conseil d'amours en ladicte
chambre de plaisance
c'est assis ung autre procés entre
ung aultre tresbeau et jeune filz
bien amoureux demandeur &amp; complaignant
en cas de saisine et de
nouvelleté d'une part &amp; une gracieuse
dame deffenderesse d'autre
part. Et disoit ledit demandeur
que ja pieça par alliance d'amours
luy et elle se donnerent l'ung a l'autre
et promirent de vivre et mourir
ensemble comme deux vrais
amans sans jamais departir par
quelque malheurté qui peust advenir
et en ce point en conferment
l'aliance en eut plusieurs baisers
donnez de si tresbon cueur que les
larmes en venoyent de joye aux
yeulx d'ung chascun. Disoyt avec
ce ledit amant que aprés l'alliance
et confirmation ainsi faicte
sollempnellement eulx deux
promisrent encore qu'ilz seroyent
communs en biens &amp; que l'ung ne
feroit jamais chose qui despleust a
l'autre mais ce que l'ung vouldroit
l'autre consentiroit/ affin que l'amour
durast tousjours. or disoit
ledit demandeur que a ce tiltre &amp;
par les moyens dessudictz avoit
droit &amp; estoit en bonne possession
et saisine que ladicte dame ne pouoit
ne debvoit acointer ne s'ayder
d'autre que luy ne luy faire autre
chere. en possession &amp; saisine qu'elle
ne leur debvoit ryre ne faire le
petit genoul. en possession et saisine
qu'elle ne debvoit saluer ne parler
a eulx en quelque maniere que ce
feust s'il n'y estoit present. en possession
et saisine qu'il devoit &amp; est
sur tous le mieulx aymé &amp; recueilly
grandement quant il parle a elle
sans luy rechisgner ne tourner
la teste de costé ne d'aultre. en possession/
et saysine que quant il se
veult esbatre avec elle &amp; luy doit
dire les sornettes qu'elle luy doit
respondre gracieusement comme
elle faisoit au commencement &amp;
en riant sans le mespriser ne contempner.
En possession &amp; saisine
que quant elle veult aller jouer
et esbastre aux champs qu'elle luy
doibt faire assavoir pour y aller
ou sans y mener d'autres. en possession
&amp; saisine qu'elle ne doit souffrir
prendre les liens de sa chausse/
aulcuns qui en font les sursaintes
&amp; qui les portent entour eulx
en lieu de sainctures. En possession
&amp; saisine que se d'advanture
il la boutte en passant par la rue
par le costé ou qu'il gecte une violette
que elle ne luy en doit point
gecter les groins ne faire aulcun
semblant qu'elle en soit courroucee.
en possession et saisine que s'il
arrive en son hostel ou en aultre
lieu ou elle soit assise elle doit reculer
sa robbe pour luy faire place.
Mais ce nonobstant ceste deffenderesse
depuis ung peu de temps
en ça luy a tenu et tient les plus
estranges termes du monde/ car
quant il la salue et rencontre elle
n'en tient compte/ ains faict semblant
qu'elle ne le vit jamais. Et
avec ce tient parolles a plusieurs
autres galans en leur faisant plus
grant chiere que a luy &amp; luy sembla
maintenant qu'elle preigne a
desplaisir tout tant qu'il luy dit &amp;
faict. Et bien souvent quant elle
le voit d'ung costé elle va de l'autre
en le mocquant &amp; desprisant &amp;
mettant a non challoir le temps
passe et l'alliance qu'elle a faicte.
Et oultre plus quant il se veult
jouer a elle ainsi que il avoit accoustumé
elle l'injurie &amp; menasse
de frapper &amp; ce fait n'a pas granment
qu'il tiroit sa quenoille par
derriere elle se courrouça moult
aigrement et jura que s'il y venoit
plus elle luy en bailleroit sur la
teste en troublant &amp; empeschant ledit
complaignant en ses possessions
&amp; saisines a tort &amp; sans cause
indeuement &amp; de nouvel puis an
et jour en ça. Et pource concluoit
en matiere possessoire tout pertinent/
&amp; en cas de delay demandoit
la recreance Et pour deffence ladicte
deffenderesse disoyt que de
raison naturelle feminine nulle
dame n'est tenue d'aymer se la personne
qui la requiert ne luy plaist
ou agree et que aultrement le faire
seroit trop a contempner tous
les biens d'amours qui viennent
de plaisir et joye. or ce pressuposé
disoit que cest amant se fyoit trop
en ses pensees et folles ymaginations
Il cuidoit que tout ce qu'il
pourpensoit devoyt advenir/ dont
il estoit bien loing ne n'estoit coustume
a advenir a telz biens par
force et pour parler a cheval veu
que tous ceulx qui se humilioyent
jusques en terre et qui ne servent
que d'obeyr et complaire a grant
paine y peuent parvenir. Disoit
avec ce qu'elle l'avoit aymé comme
femme doit aymer ung chascun/
mais qu'il y eust aliance ou
promesse particuliere entre eulx
deux et telle qu'il l'avoit baptisee
il ne la trouveroit point/ car tousjours
avoit esté entiere et maistresse
de soy comme encore avoit intencion
d'estre/ et ne failloit point
qu'il se plaignist d'elle atendu que
a luy ne a aultre n'a mal fait. Et
quant est des possessions qu'il prenoit
a l'encontre d'elle disoit qu'elles
n'estoyent recevable car selon
raison gardee en matiere d'amours
on ne peult empescher que femme ne
caquette/ parle/ salue/ rye/ ou bon
luy semble. Et d'aultre part ung
serviteur ne doit estre receu a prendre
complaincte contre sa dame
tout ainsi que ne fait le vassal contre
son seigneur. Et la raison est
bonne/ car ce seroyt attribué domination
&amp; seigneurie a ceux qui
n'en ont point et qui n'en peuent avoir
sinon par le moyen et courtoisie
des dames/ et par ainsi doncques
ce ceste dame avoit de grace
aymé le gallant Cela pourtant
ne l'obligeoit pas a l'aymer tousjours
ne n'y avoit point d'aparence
de dire qu'elle fust contrainte faire
ce qu'il vouldroit bien souvent
pensee de femme se change Et au
faict de la quenoulle respondit que
voirement pour ce qu'elle n'estoit
lors en ses bonnes qu'il vint a elle
tout estourdy se elle l'eust peu
attaindre elle l'eust frappé. disoit
oultre que par les moyens dessusditz
estoit en possession et saisine
de resister et esloingnier ledict amant
et de ne luy faire chiere ou
feste comme au plus estrange d'alemaigne
en possession et saisine
de luy dire plainement allez vous
en vous m'ennuyés et de contredire
a toutes ses voulentés en posession
et saisine de ne le daigner
regarder ne dire a dieu s'il ne luy
plaist se bon luy semble en possession
et saisine qu'il ne se peult nommer
ne dire son serviteur ne tenir
riens d'elle en possession et saisine
de tout ce qu'elle fait ou dit qu'il
ne luy appartient point de parler
ne de mot sonner. en possession et
saisine que s'il veult avoir dame qu'il
la doit aller querir ailleurs. En
possession et saisyne s'il estoit efforcé
ou efforçoit de faire le contraire
des possessions et saisines
dessusdictes de le contredire &amp; empescher
et le tout luy fayre reparer
et mettre par justice au neant
et au premier estat et deu en proposant
du costé d'elle possessoire
pertinent et en cas de delay demandoit
la recreance mais sur ce ledit
amoureux qui replicquoit et disoit
que au regard de nyer l'aliance
&amp; promesse faicte entre eulx ladicte
dame avoit grant tort car elle
avoit passees et accordees par
serment mais d'en faire apparoir
par lettres que ledict complaignant
ne pourroit pource que alors n'y
avoit que eulx deux &amp; au regard
la jouissance et possession qu'il avoit
eu depuis au moyen de ce il
la prouveroyt aussy clere que le
jour Parquoy devoit souffire a
son intencion/ disoit aussy que ses
possessions estoient bien recepvables
car elles ne tendent que a acomplir
et executer ce que sadicte
dame mesme la voulu. C'est
assavoir de ne faire chose a son
pouoir qui luy puisse tourner a
dommaige &amp; ennuy Or disoit il
qu'il n'est aujourd'huy plusgrant
desplaisir que de veoir ung estrangier
festoier &amp; avoir le bien qu'on
a desservy/ parquoy il estoit bien
fondé et ne vouloit point ledict
complaignant empescher qu'elle
ne parlast rie ou fist bonne chere
a qui bon luy sembleroit/ mais
qu'il feust toutsjours bien venu
et aussi qu'il feust asseuré que quelque
chose qu'elle fist aux aultres
si seroyt mieulx aymé dont elle
faisoit le contraire/ car elle le rigolloit
plus que se jamais ne l'eust
veu &amp; supposé que l'on dit que subgect
ou serviteur ne peut intenter
complaincte contre sa dame/ toutesfois
il disoit que ceste raison n'avoit
point icy lieu/ car pour le moyen
de la solution &amp; aliance qu'elle mesmes
avoit fait il estoit devenu seigneur
&amp; avoit autant de puissance qu'elle
ne plus ne mains ne n'eust pas
deffendu que ung subgect et serviteur
ne se puisse complaindre de
sa dame ains est permis de droit
quant elle le griefve ou luy fait
extorcion comme au cas qui souffre.
Aultrement aussi n'y auroyt
jamais reparation et seroient povres
amoureux et trop tenus de
court mal traictez &amp; concluoit comme
dessus Mais ceste deffenderesse
disoit au contraire que tous
les biens d'amours gisent en grace
des dames et qu'on ne se peult
complaindre. car elles mesmes
ne sont pas maistresses pour ce
qu'il fault que les biens voisent
aux sainctz a qui ilz sont vouez
et ou amours les veult departir
et ainsi doncques de se plaindre
d'amours qu'il fait departir la grace
ou il luy plaist la complaincte
n'est recevable et n'y faisoit riens
l'aliance car telz biens ne se peuent
par aliance obliger ne engaiger
ainçoys toutes promesses qui
seroient &amp; sont faictes au contraire
et prejudice des dames sont nulles
<span lang="la" xml:lang="la">ipso jure</span> ne n'en fault point de
relievement et la raison est bonne
car dames sont exemptes de force &amp;
servitude et fault venir a elles par
supplication &amp; par ainsi donc d'y venir
par complainte &amp; prendre telles possessions
pour les mettre en subjection
et servitude n'y auroit point
d'apparence/ surquoy parties ouyes
finablement lesdictes dames du conseil
d'amours en la chambre de plaisance
les appointerent de faire de
chascun costé examen de .xii. tesmoins
pour valoir a fin principal
que de recreance et depuis ledit
examen fait &amp; que les parties eurent
produit icelles dames du conseil
par leur sentence dirent et declarerent
que cest amoureux demandeur
ne faisoit a recevoir comme
complaignant et que a tort il
c'estoit dolu et complainct que a
bonne et juste cause ladicte deffenderesse
c'estoit opposee et la maintindrent
&amp; garderent es possessions &amp;
saisines par elles pretendues en
levant et ostant la main d'amours
et tout empeschement a son prouffit
et si le condampneront a ses despens.
De laquelle sentence ledit
amoureulx c'est sentu agravé et
en a appellé en la court de ceans
ou le procés a esté receu pour juger
sauf a faire droit prealablement
sur l'enterrinement de certaines requestes
civilles lesquelles avoyent
esté obtenues par ledict appellant
pour estre receu a produyre ung
pied de voultour d'argent doré que
sa dame luy avoit donné pour curer
ses dens avec ung petit d'or
fait a lermes qu'il avoit tousjours
porté et portoit encores pour l'amour
de elle entre la chemyse et
la chair affin de monstrer par ce
de sa pocession : et aussi de l'acointance
qu'il avoit eue avecques elle
laquelle avoit nié lesquelles choses
avoit obmis de produire en son
procés principal pour oubliance
Si a la court finablement veu
ledit procés examens requestes
civiles &amp; tout ce que faisoit a veoir
en ceste dicte matiere et tout veu
la court dit qu'elle ne obtempere
point a la requeste civile/ neantmoins
qu'il fust mal jugié par lesdictes
dames du conseil et bien appellé
par l'appellant et en amendant
le jugement la court dit que
ledict complaignant est bien a recepvoir
&amp; que a juste cause il s'est
doulu et complainct et que a mauvaise
cause ladicte deffenderesse
s'est opposee/ maintient et garde
la court icelluy amant complaignant
en toutes ces pocessions &amp;
saisines en levant et ostant la main
d'amours et tout empeschement
a son prouffit/ et si condampne la
court ladicte intimer es despens de
la cause d'appel et principal la tauxation
reservee par devers elle.</p>

<div class="chapter"></div>

<h2 class="nobreak">¶ Le .xiii. arrest</h2>


<p>Devant le prevost d'aubepine
c'est assis ung procés
entre les hoirs &amp; heritiers
d'ung gratieux jeune amoureux
demandeur d'une part et une dame
jadis son amye deffenderesse
d'aultre. Disoit ledict demandeur/
que le deffunct en son vivant
estoit bien alyé avecques la dame
qui l'a bien servi jusques a la
mort/ disoit que en faisant l'inventoire
des biens l'on a trouvé en son
coffre une lettre de sa main signee
d'elle par laquelle il avoit droit
de prendre et avoir d'elle tous les
jours ung doint bon jour et luy
debvoit faire la dame le petit genoul
quant le rencontreroit. Or
disoyent qu'il estoit allé de vie a
trespas delaissé lesditz demandeurs
ses plus prochains heritiers habilles
a luy suceder ausquelz maintenant
appartenoit la debte et revenue
qu'il avoit et pource requeroient
iceux demandeurs que ladicte
deffenderesse feust condamnee
a leur paier les choses dessusdictes/
et a leur continuer et entretenir
comme heritiers dudyct
deffunct. Ledit genoul leur dieu
vous gard/ quant elle les rencontreroit
et a leur bailler ung
boucquet comme elle estoit tenue
de faire a leur frere. A ces fins ilz
concluoyent despens. De la partie
de la dame si fut deffendu au
contraire/ et disoyt que se on fait
du plaisir et des biens aux ungz
l'en n'est pas tenu de les faire aux
autres/ et au regard du deffunct
elle l'avoit voirement bien aymee
jusques a son trespas. disoit aussi
qu'il estoit bien vray que pour
la grant loyaulté qu'elle sentoit aucuneffois
a luy elle luy faisoyt de
bon gré aucuns biens qu'elle ne vouloit
pas faire a ses heritiers/ car
elle ne les congnoist ne ne scet qu'ilz
sont si non par ouyr dire/ et quant
est de la lettre ou scedulle dont il
se veulent ayder elle n'estoit point
congneue/ parquoy n'emportoit ypotecque
d'obligation. Disoit oultre
que posé qu'elle feust obligee
envers ledit deffunct si n'en pouoient
ilz faire poursuytte car par
la coustume notoire et gardee en
matiere d'amours toutes et quanteffois
que deux personnes sont
allyez en amours et l'ung va de
vie a trespas/ Adoncques les biens
qui estoient communs ensemble
se departent et sont estaings
ne n'y peuent les heritiers succeder
car telz biens sont personnelz et
n'ont point de suyte/ ains des incontinent
que la mort vient il meurt
ensemble ne n'ont point vigueur
et disoient lesditz heritiers ne faisoient
a recepvoir/ et que s'ilz estoient
recepvables que si estoient
elle en voye d'absolution/ et demandoit
despens. Les demandeurs
pour leurs replicques disoient
que se ledict deffunct eust
esté tenu en aulcune chose vers
elle que elle en eust bien voullu
estre paiee d'eux parquoy c'estoit
raison pareillement qu'ilz en eussent
ce qu'elle luy devoit veu qu'ilz
estoyent ses heritiers. La deffenderesse
disoit qu'il y a autant de difference
de debte deue a cause des
biens temporelz &amp; des biens d'amours
comme de blanc a noir et que l'une
n'ensuit point la nature de l'autre
Disoyt aussi que si leur faisoyt avoir
le petit genoul et ung dieu
vous gard il conviendroyt diviser
les biens d'amours et la renderoit
la mort subgecte de fayre
d'eux plaisirs pour ung qui estoyt
contre raison. Parties ouyes le
prevost les appointa a produire
en droict puis par sentence declara
que les heritiers ne faisoient
a recevoir en absoulant la deffenderesse
des impetitions et demandes
et les condempna es despens Ilz
ont appellé en la court de ceans la
ou le procés a esté receu pour juger
et veu le procés et tout ce qu'il failloit
voir en ceste matiere ladicte
court dit qu'il a esté bien jugé mal
appellé par lesdictz appellans et
l'amenderont d'une amende seullement
et si les condampna es despens
de la cause d'apel la tauxation
reservee vers elle.</p>

<div class="chapter"></div>

<h2 class="nobreak">¶ Le .xiiii. arrest</h2>


<p>Par devant le seneschal
des ayglantiers c'est assis
ung autre procés entre
ung demandeur en matiere de
retrait lignaigier d'une part. Et
disoit ledit demandeur que ung sien
frere et compaignon d'armes acquesta
ja pieça d'une tres belle dame
ung baiser toutes les sepmaines
dont il a longuement jouy et estoit
vray que puis ung an en ça
ycelluy du consentement d'elle et
pour son bon plaisir avoit vendu
et transporté ledict baiser et le
droit qu'il avoit en icelluy audit
amant deffendeur en sa partie adverse
pour certain pris convenu
entre eulx/ or disoit ledit demandeur
qu'il estoit le prochain lignaigier
d'ycelluy vendeur parquoy
a venir au retraict avoit droit et
pource requeroit que ledit deffendeur
feust condampné a luy delaisser
ledit baiser &amp; offroit bourses
et deniers en ce cas de delay/
demandoit despens/ dommages
et interestz de la partie dudit deffendeur
fut deffendu au contraire/
et disoit que en amours ne y a
point de retraict. Car les biens qui
en procedent ne descendent point
de ligne directe ne colacteralle ne
ne peult estre heritage perpetuel/
si non a ceulx qui les acquierent
et si ne les peut encores transporter
ne alliener a autre ce n'est par
le gré &amp; consentement d'elle dont
ilz procedent &amp; fault encores qu'il
y ait interposition de decret d'elle
qui y consente ou autrement tout
seroit nul. Disoit oultre que ledit
demandeur ne pouoit venir a
retraict/ car point n'y avoit vendicion
mais estoit une pure donnation
que ladicte dame luy avoit
faicte ainsi que loisible luy
estoit en faveur de celluy dont il
a le droit qu'il avoit moult pryé
de luy donner ledict baiser en son
abscence. Et par ses moyens tendoit
a fin d'absolution de despens
Le demandeur disoit au contraire
pour ses repliques que puis qu'il
y avoit transporté &amp; qu'il estoit lignaiger
du vendeur il devoit estre
receu audit retraict. Car c'est
la plus convenable chose que les
biens voisent aux prochains que
aux estranges. Et au regard de
la dame il disoit que elle debvoit
estre contraincte d'y consentir &amp; le
deffendeur a s'en departir. Mais
ledit deffendeur disoit que le transport
dudit baiser n'estoit point fait
pour cause de vendition/ mais par
maniere d'eschange/ car il estoit en
ce lieu tenu de recompenser celui
qui luy avoit faict transport de
luy bailler la moitié plus de telz
biens d'une autre dame dont il avoit
requis. Surquoy finablement
partyes ouyes elles furent
appointees en droit/ et depuis ledit
seneschal par sa sentence deist
et declaira que ledit demandeur
ne seroit point receu audit retraict
et que ledict deffendeur jouyroit
dudit baisier selon le transport et
donation a luy faicte/ Et si le
condampna aux despens dont celluy
demandeur appella en ladicte
court de ceans ou le procés a
esté receu pour juger. si a la court
veu ledit procés avec ce qu'il failloit
veoir en ceste matiere &amp; tout
veu dit qu'il a esté bien jugé par
ledit seneschal &amp; mal appellé par
l'appellant &amp; l'amendera &amp; si condampne
la court es despens la tauxation
reservee par devers elle.</p>

<div class="chapter"></div>

<h2 class="nobreak">¶ Le .xv. arrest</h2>


<p>Par devant le reformateur
general sus le faict des abus
d'amours c'est assis ung procés
entre ung amoureux demandeur
d'une part et une sienne dame
et amie deffenderesse d'aultre
part et disoit ledit demandeur que
pour avoir accointance &amp; privee
familiarité de ladicte deffenderesse
il se estoit plusieurs foys tyré
par devers elle &amp; luy avoit compté
tout son cas qu'elle le voullist
aymer. Disoit oultre qu'il estoit
vray que pour le entretenir en amour
&amp; affin qu'il luy souvint de luy
il lui avoit baillé plusieurs
bagues &amp; joyaulx &amp; mesmement
quant il parla a elle/ derrenierement
lui bailla six aulnes de damas
pour faire une cotte simple
deux petites verges d'or/ quatre
aulnes d'escarlatte/ une turquoise/
&amp; ung <span lang="la" xml:lang="la">agnus dei</span> doré bien gent
avecques plusieurs aultres menues
choses/ or disoit il que depuis
qu'elle a eu lesditz dons elle a tenu
de luy moins compte que devant
en commetant vice d'ingratitude
et si luy tient les plus estranges
termes de jamais car quant
elle le voit ne s'en faict que mocquer
qui est mal consideré le plaisir
&amp; peine qu'il a eue pour servir
et acquerir sa grace et pource que
il scet bien qu'il ne la sçauroit contraindre
a l'aymer s'elle ne le vouloit
requeroit que commandement
luy fust fait pour declairer c'elle
l'aymeroit ou cas qu'elle en seroit
reffusant qu'elle feust condampnee
a luy rendre/ et restituer lesdictz
dons qu'il luy avoit baillé &amp; ne demandoit
point les despens pour
ce qu'il disoit que il l'aymoit trop
De la partye de la deffenderesse
fut deffendu au contraire disant
qu'en matiere d'amours n'y a point
de reception et que yceulx qui demandent
ce qu'ilz ont donné doivent
estre reputez infames et privez
de tous biens d'amours/ Or
soit que cest amant estoit jeune &amp;
estourdy qui n'entendoit point son
cas/ car il luy sembloit pour ses
beaulx yeulx qu'on luy devoit ottroyer
ce que il demandoit des la
premiere fois sans ce qu'on l'eust
essayé ne sans sçavoir qu'il a au
ventre. disoit oultre qu'elle luy a
dit souventeffois que quant elle
le rencontroit en la rue qu'elle ne
luy faisoit point de chere affin que
les gens ne s'en aperceussent mais
il s'en courrouce et voulsist bien
qu'elle luy rist a plaine gorge ou
qu'on s'arrestast de pied quoy pour
parler a luy et tenir langage qui
n'est pas la maniere. Disoit oultre
ledit amant qu'elle declairast
s'elle l'aymeroit ou non. Il ne estoit
pas recepvable/ car en telles
choses on n'a pas accoustume de
marchander avant la main ains
faul congnoistre avant que aymer/
et sçavoir se il est digne d'aymer
et quelz biens il a en luy &amp; qu'il
se doit experimenter/ et quant elle
le trouvera seur elle le pourra
prendre en grace/ ou luy donner
congé/ et ne peult on trop acheter
amour de dame. Touchant des
bagues disoit que elle ne luy demanda
oncques riens &amp; n'en vouloit
riens prendre si n'eust juré et
contraint les prendre a force &amp; depuis
avoit employé le drap en robe
que elle avoit vestue pour l'amour
de luy. disoit qu'elle s'en repentoit
de bon couraige/ et qu'elle
ne vouloit riens de l'autruy ne avoir
rien de luy affin qu'il ne luy
peust rien reprocher estoit contente
et luy offroit de bailler tout ce
qu'il lui avoit donné pourveu que
ledict amant ne l'eust point entre
ses mains &amp; que les draps robbes
bagues &amp; aultres choses par elle
receuz excepté l'<span lang="la" xml:lang="la">agnus</span> dei fussent
en sa presence &amp; devant ses yeulx
ars &amp; bruslez sans ce qu'il en fust
jamais nouvelles/ et affin qu'il ne
se peust vanter/ ne dire qu'il eust
bien besongné comme plusieurs
font au jourd'huy quant ilz peuent
retenir leurs bagues &amp; disoit
que ainsi le debvoit faire pour la
seurté d'elle et obvier aux autres
inconveniens qui s'en pourroyent
ensuyvir comme de s'en mocquer
et dire telle chose qui fut a telle que
j'ay eue/ et recouvert par dyvers
moyens a ses fins concluoit d'absollution
requerant despens. Le
demandeur disoit pour ses repliques
quant une chose est donnee
esperance &amp; condition non advenu
ou qui n'est point acomply qu'elle
doit estre rebaillee a celluy qui
l'a donnee aultrement seroit frustree
de son intencion/ au moins
quoy qu'il en soit il n'en doit point
avoir de dommaige Or disoit il
devant lesditz dons par luy fais
luy faisoyent avoir assez bel accueil
de sadicte dame/ mais despuis
que elle les avoit eues elle
ne le daignoit a peu regarder ains
sembloit qu'il luy fist mal &amp; qu'elle
prent desplaisir a le veoir &amp; ne
vouloit point avoir les bagues
Mais il luy faisoyt trop grant
mal qu'elle eust le sien et que elle
se mocquast encores de luy. Disoit
oultre que il estoit content et
offroit en jugement s'elle le vouloit
aymer de lui en donner plus
la moytié qu'elle n'avoit eu/ et de
plus grant chose cent foys. Sur
ce point le procureur d'amours disoyt
que telz choses ne pouoyent
vendre ne marchander par argent
bagues joyaulx &amp; qu'il est deffendu
d'en user/ et pource que cest amoureux
en auroyt argent/ et en
voulloit avoir par telz moyens
illicites disant qu'il estoit amendable
et requeroit a ceste fin qu'il
feust condampné envers amours
en une tresgrosse amende Et au
regard des biens dont estoit question
s'en raportoit a justice et audit
amant qui estoit feru d'amours
ne lui chault qu'il face mais que
il ait allegement et deust il vendre
jusques a se achepter lesdictz
biens/ car bien sçavoit qu'ilz ne se
vendent point/ mais seulement
qu'elle congneust la bonne voulenté
qu'il avoit envers elle mais
ceste deffenderesse disoit que elle
n'avoit cure de luy ne de ses biens
et que jamais par contraincte de
personne ne esperance de dons ne
de biens elle n'auroit personne veu
qu'il n'en print mal a celles a qui
le font. Et au regard d'elle disoit
qu'elle aymoit mieulx en aymer
ung ou fust son plaisir que avoir
tous les biens temporelz/ et joyaulx
du monde que on luy pourroit
donner ledit amant requeroit
doncques que les aultres biens
qu'elle avoit euz luy feussent rendus/
et disoit qu'il se pourvoiroit
aillieurs &amp; s'aideroit a oster de l'amour
d'elle au mieulx qu'il pourroit
en mauldissant l'heure que il
l'avoit jamais veue &amp; ouye. lesquelles
parties furent appointees en
droit &amp; depuis ledit reformateur
general par sentence dist &amp; declaira
en tant que touchoit le drap de
damas &amp; l'escarlate qui estoit employé
en robbes que ycelle dame
deffenderesse ne seroit tenue d'en
rien restituer mais au regard des
verges de l'<span lang="la" xml:lang="la">agnus dei</span> et aultres
bagues qui estoient encore en nature
il la condampne a les rendre
et restituer audit amant demandeur
pour en faire a son bon plaisir
&amp; au surplus pource que ledit
amant en demonstrant son affection
desordonnees avoit ainsi offert
en jugement argent pour estre
aymé et pour avoir des biens
d'amours autrement que a point
ledit reformateur le condampne
en amende envers amours &amp; au
double de ses biens par lui offers
Et recompensa les despens d'ung
costé et d'autre &amp; pour cause de laquelle
sentence ledict amant entant
qu'elle faisoyt contre luy en
appella/ &amp; pareillement en appella
ladicte dame en la court de ceans
ou le procés a esté receu pour
juger joinct ung grief que ledict
amant disoit estre hors ledit procés
entant que ledit reformateur
luy avoit donné sa sentence/ ou
jour de feste/ c'est assavoir le premier
jour de may et l'aulbespine
nouvelle. Sy a la court veu ledit
procés a grant et meure deliberation
avecques tout ce que il
failloit veoir en ceste maniere/ &amp;
tout bien veu &amp; consideré la court
dist entant que ledit amant est appellant
il a esté bien jugé par ledict
reformateur general et mal
appellé. et entant que ladicte deffenderesse
a appellé a esté mal jugé
&amp; en amendant le jugement ladicte
court dict que ledict amant
ne fait a recepvoir a demander lesditz
dons &amp; bagues qu'il avoit donné
a ladicte dame et que trestout
luy demourroit comme siens pour
en faire ce qu'elle vouldra sans
ce qu'elle en soyt tenue de luy en
rendre et restituer aulcune chose
et si le condampne es despens de
la cause principalle &amp; de la cause
d'appel ou il estoit appellant seulement
la tauxation reservee par
devers elle.</p>

<div class="chapter"></div>

<h2 class="nobreak">¶ Le .xvi. arrest.</h2>


<p>Devant l'ung des audicteurs
desdites causes d'amours
c'est assis ung autre
procés entre ung povre amant
demandeur et requerant l'enterinement
de certaynes lettres de respit
d'une part. et une sienne dame
deffenderesse d'autre part. Et disoit
ledict demandeur qu'il a esté
fort malheureux en amours parce
qu'il a eu a faire aux femmes
qui tirent huylle de noix a quoy
ne pouoit contenter de dons disoit
avecques ce que pour luy complaire
et affin que son service luy feust
agreable il luy convint faire plusieurs
gratuités &amp; mises excessives.
Et si a esté contrainct de soy
tenir joly &amp; de changer souvent habitz
enquoy il a beaucoup frayé
et despendu du sien. et aussi faisoit
le plus des jours de la sepmaine
dancer faire karoles et plusieurs
aultres jeux &amp; esbatemens tant que
toutes les dames l'honnoroyent
et y a tellement frayé qu'il en est fort
en debté Et puis la dame en qui
il se fioit si l'abandonna et bailla
le bont dont luy sont survenues
plusieurs aultres fortunes au
moyen desquelles il ne sçauroit
a present payer ses creanciers sans
faire vile possession de ses biens
Et pource avoient &amp; a obtenues
lesdictes lettres de respit : dont il requeroit
l'enterinement aussy que
l'execution de certaines obligations
par laquelle il estoit obligé
envers ladicte demanderesse fust tenu
en surceance et delay jusques
a ung an es despens contre ceulx
qui le vouldroyent empescher.
De la partie de ceste deffenderesse
fut deffendu au contraire &amp; disoit
que dames n'ont point argent quant
elles veulent ains ont grant paine
a en assembler &amp; si leur en convient
tousjours avoir pour employer
en robbes &amp; plusieurs aultres
jolivetés survenans chascun jour
et disoit avecques ce que cest amant
ung jour vint a elle tout desconforté
la requerir de luy ayder/ et
prester jusques a deux escus pour
avoir le drap d'ung pourpoint de
velours qu'il avoit achepté dont
elle fut au premier ung peu reffusante.
Touteffois au dernier elle
meue de pitié en voyant la grant
necessité du povre gallant qui ploroit
presque luy presta de bon cueur
ladicte somme moyennant &amp; parmy
ce qu'il luy promist rendre et
payer dedans certain temps pieça
passé dont il n'avoit riens fait
mais se vouloit aider dudict respit.
Or disoit elle qu'il ne luy devoit
estre enteriné par plusieurs
moyens</p>

<p>¶ Premierement car la
debte estoit previlegee &amp; procedant
de dame qui ne doibt plaider dessaisie
encontre luy qui est obligé
Secondement car les pertes/ &amp; les
fortunes par luy aleguees ne estoyent
point recepvables atendu
qu'il ne monstroit point que elles
feussent advenues par trop aymer
ou maladies d'amour ainçois
par son propos prins en son
prejudice n'en debvoit point jouir
car il confessoit qu'il avoit servy
plusieurs dames en plusieurs lieux.
Et ainsi ne luy pouoit pas
bien venir de ses besongnes/ car
ung homme qui a plusieurs dames
n'est gueres souvent trouvé
loyal/ &amp; est bien employé quant il
luy meschiet consideré que il n'est
pas possible en ce cas d'y garder
foy &amp; loyaulté. Si disoit par ses
moyens que ledit respit ne luy doit
estre enteriné &amp; que nonobstant a
celuy elle debvoit incontinent estre
payee et demandoit despens. A
quoy ledit amant disoit pour ses
repliques qu'il estoit impossible de
contraindre une personne a payer
plus qu'il ne sçauroit finer. et au
regard de luy il confessa bien devoir
ladicte somme loyaulment
mais les eaues estoient si basses
qu'on n'y sçauroit prendre poisson
et brief a present ne avoit dequoy
payer. Disoit oultre que ladicte
deffenderesse n'avoit pas grant interest
a l'enterinement dudit respit
veu qu'il ne duroit que ung an &amp;
qu'elle n'estoit pas indigente. mais
ycelle deffenderesse en perseverant
en son fait disoit oultre que ce n'estoit
pas raison que le gallant portast
pourpoint de vellours a ses
despens/ Aussi elle avoyt a faire
du sien/ au regard de sa povreté
disoit qu'il n'en laisseroit ja a faire
grant chiere/ requerant au surplus
qu'il fust contraint par prinse
de corps a lui payer la somme
veu la matiere qui estoit previlegiee.
Surquoy finablement parties
ouyes l'auditeur par sa sentence
dist et declaira que le respit ne
seroit audit demandeur aulcunement
enteriné &amp; que nonobstant ycelles
il seroit contraint par prinse
de biens &amp; de sa personne payer ycelle
somme a ladicte deffenderesse
incontinent et sans delay en le
condampnant es despens de l'instance/
de laquelle sentence ycelluy
demandeur si appella en la
court de ceans ou le procés a esté
receu pour juger &amp; a ladicte court
veu le procés et tout ce qu'il failloit
veoir en ceste matiere &amp; tout
veu dict la court qu'il a esté bien
jugé par ledit auditeur &amp; mal appellé
par ledict appellant et le amendera
et si le condampne es despens
de la cause d'appel la tauxation
reservee par devers elle.</p>

<div class="chapter"></div>

<h2 class="nobreak">¶ Le .xvii. arrest.</h2>


<p>En la court de ceans c'est assis
ung aultre procés entre
ung moult gracieux amoureux
appellant de hongnart sergent dangereux
d'une part &amp; danger &amp; chagrin
parties intimees d'autre part
Disoit ledit appellant que pour
servir une syenne dame et maistresse
plaine de biens et de beaulté
et aussi pour monstrer qu'il estoit
tout prest de luy obeyr il s'estoit
plusieurs foys transporté en
la rue ou elle demoure en la saluant
de tresbon cueur touteffoys
et quantes qu'il la pouoit veoir
a l'huys en luy faisant le petit genouil/
mais puis aulcun temps
en ça/ ledit danger et chagrin qui
s'en sont bien doubtez l'ont menassé
de luy porter grant dommage
en corps et en biens. et qui pis est
des incontinent qu'ilz voyent maintenant
ledict galant passer ou que
la dessusdicte dame luy soubzrit
du coing de l'oeil en luy disant adieu
ou quelque aultre mot ilz n'en
font que rechisner toute la journee
et en estoyent si trescourroucez
de ce qu'elle parloit a luy qui
n'en sçavoyent que dire et ne sçavoyent
que faire de s'en courroucer
tellement en estoyent marris
Et combien qu'il leur ait fait doulcement
remonstrer qu'il ne pense
aucun mal neantmoins ledit sergent
luy a fait commandement
qu'il ne voise plus ou sa dame sera
&amp; a la dame qu'elle ne soit si osee
de le regarder ne rire ains que
des incontinent que elle le verra
venir qu'elle s'en parte et entre en
sa maison affin qu'il ne la puisse
veoir &amp; qu'il ne perde ses pas a l'encontre
desquelz exploitz l'amoureux
c'est oposé mais ledit sergent
ne luy a voulu recepvoir dont il
s'est sentu trop grevé tellement qu'il
en a appellé en la court de ceans
ou il a depuis bien &amp; deuement relevé/
et concluoit tout pertinent en
cas d'appel qu'il a esté mal commandé
mal denié/ mal deffendu et exploicté
par ledit haignart/ et bien
appelle par luy a ses fins offroit
a prouver et demandoit despens
De la partye desdictz chagrin et
danger parties intimees si a deffendu
au contraire &amp; disoit qui ne
pourroyt aux premiers mouvemens
des cueurs des jeunes a tresgrant
peine on en peult aprés estre
maistre &amp; qu'on ne les doit point
laisser converser souffrir/ ne festoyer
l'ung l'autre par regars ris
ou autrement/ car il en advient aucuneffoys
plusieurs inconveniens
dont n'est ja besoing de parler
pour le present/ car qui parleroit
plus avant il en pourroit besongner
a son entente. Or se pressuposé
disoyent qu'ilz estoyent commis
au regard de ladicte dame &amp;
tenus d'en respondre s'elle versoit
mal/ par quoy avoyent cause de
empescher que personne ne s'en approchast/
aussi le galant n'estoit
aulcunement de la parenté ou finité
d'elle Et neantmoins il se ingeroit
tous les jours de l'accointer
et parler a elle/ et ainsi justement
luy avoyent peu deffendre
d'aller et venir et ne estoit son appellation
recevable. et au regard
qu'il disoit que il n'y pensoit aulcun
mal a elle/ et qu'il eust myeulx
souffert la mort qu'il luy eust
esté reproche qu'il luy eust dit aucune
parolle deshonneste ne villaine
qui luy feust tournee a son
prejudice/ respondoient que ce ne
estoit pas pourtant a dire qu'il y
deust penser bien et que le plus seur
estoit de ne se y trouver point Si
concluoit par ses moyens affin
de non recepvoir aprés mal appellé
&amp; demandoit despens/ a quoy
l'appellant requeroit au contraire
et disoit que se l'en ne voulloit
qu'il eust aulcun bien au moins
que sadicte dame qui n'en pouoit
mais n'en debvoit avoir aulcun
mal ou dommage entendu qu'il
y metoit peine autant qu'il estoit
possible. Disoit aussi que c'estoit
bien grant rigueur a eulx de empescher
qu'elle ne venist a lui ainsi
que elle avoit acoustumé et la
tenir si estroictement qui n'estoit
point chose a requerir de la vouloir
tenir si court/ et quant est de
la rue disoit ledit appellant qu'elle
n'appartenoit pas ausditz intimez
ne n'y avoyent fait faire les
carreaux qui y estoient parquoy
l'avoit deffendu qu'il n'y marchast
et passast nullement la deffence
estoit torcionnaire &amp; son appellation
bien recepvable. Sur quoy
lesditz intimez disoyent qu'ilz ne
voulloyent pas empescher/ que
l'appellant n'y passast mais seulement
garder qu'en passant il ne
veist la dame et si en cecy il y avoit
grief ce seroit a elle a plaindre
et nompas a luy. Finablement
partyes ouyes elles ont esté appointees
en droit et a mettre par
devers la court/ et au conseil ce que
bon leur sembleroyt. La court a
veu ledict procés au long avec
ce qui esté produict et ce qu'il failloit
veoir en ceste matiere &amp; tout
veu la court dict qu'il a esté mal
exploicté par ledit hongnart/ Et
bien appellé par ledit appellant/
et permet la court audit appellant
de passer et rapasser a toutes heures
soit de nuit ou de jour par la
rue/ et devant l'huys de sa dame
pourveu qu'il ne pourra parler a
elle sans la presence dudict dangier/
ou de ses commis qui sont
tenus de luy rendre compte de toutes
les parolles &amp; besongnes que
ilz se feront ensemble et desquelles
parolles et besongnes iceulx
commis prendront ladicte declaration
par escript pour leur descharge
et leur valoit enqueste la
ou il appartiendra &amp; si condampne
la court lesditz intimez es despens
de la cause d'appel la tauxation
reservee par devers elle.</p>

<div class="chapter"></div>

<h2 class="nobreak">¶ Le .xviii. arrest.</h2>


<p>En la court de ceans c'est
assis ung autre procés entre
une dame appellant
d'une part/ et ung sien amy intime
d'autre part. Et disoit ladicte appellante
pour la cause d'appel que
jaçoit que en amours force &amp; voye
de fait sont deffendues neantmoins
ledit intime ung journee tout eschauffé
s'en vint vers elle et s'efforça
de l'embrasser et qui plus est
tout en ung moment sans dire
dieu gard ne autre chose il la baisa
maulgré elle/ et a force dont elle
appella et concluoit qu'il avoyt
mal procedé Le deffendeur disoit
que pour elle avoit beaucoup souffert
de mal et qu'il l'avoit fort aymee
et si le savoit bien mais elle
n'en tenoit gueres de compte et ne
luy vouloit donner aucun alegement
disoit qu'il l'avoyt tant pourchassé
envers elle qu'elle luy avoyt
promis ung baisier mais elle s'excusoit
de luy donner et brief une
foys luy dist qu'elle estoit empeschee
a l'autre qu'il n'estoyt pas heure
&amp; qu'il revenist a ung aultre jour
et tellement qu'elle l'avoit pourveu
par telles frivolles excusations
par bien long temps &amp; affermoit
ledit galant par sa foy qu'il avoit
esté troys moys a la poursuytte
dudict baisier qui estoit bien grant
pitié : &amp; par ce luy voyant qu'il n'en
pouoit plus a une journee que dangier
estoit hors de la maison luy
pria qu'elle entretenist sa promesse
dont ne voult riens faire ainçoys
le vouloit delayer comme
devant/ Et pource luy estant au
destroit d'une grant challeur qui
luy print au cueur/ et voyant qu'elle
ne voulloit faire rayson d'elle mesmes
pour priere ne requeste
qu'il luy fist print ledit baiser de
soymesmes enquoy ne peult ladicte
dame dire estre grevee car il ne
luy a faict aultre blessure dont elle
se doyt plaindre/ et quant a la
voye de faict dit qu'il avoyt assés
attendu &amp; que veu les reffus
precedans &amp; les longs delaiz que
avoit prins/ il pouoit et devoyt
ainsi proceder et concluoit que ledict
appel n'estoyt recepvable et
quoy que soyt que ladicte dame
avoit tresmal appellé/ et demandoit
despens en requerant que oultre
le baiser qui avoit esté ainsy
prins par emblee et sans acollee
il en eust ung aultre tout entier
et de bon cueur. A quoy la dame
pour ses replicques disoit qu'elle
ne avoit point promis de baiser
&amp; que posé qu'il y eust promesse
si estoit elle condicionnelle c'est
assavoir/ ou il luy plairoyt et avoit
elle reservé le temps de le donner :
et par ainsi le grief y estoit tout
evident disoyt que avant la promesse
eut esté pure et symple/ sy
failloit il qu'elle fust congneue &amp;
qu'il y eust deliberation sur ce faicte
avant qu'on la peust excuser
et y venir par voye de doulleur
et non par faincte et voye de fait
deffendue. parquoy avoit esté grevee.
Mais ledict intime en dupliquant
disoyt qu'il vouldroyt en
telles matieres tenir long procés
ordinaire et faire preuves a chascune
fois il ne seroit jamais jour
Et auroient les dames trop d'avantaige
contre les povres amans
car tous les tesmoings en ce cas
sont pour elles et a leur poste et
disoit au surplus que quant il n'y
auroit eu ne don ne promesse sy
ne pouoit il a tout le moins pour
ses peines et salaires d'avoir servi
si long temps que avoir ung
baisier et que en tel cas qui sont
previlegiez l'en peut proceder par
voye d'execution et prendre les
biens ou on les treuve concluant comme
dessus oyes les parties au long
elles ont estés apointees en droict
et a mettre par devers la court et
au conseil ce que bon leur semblera.
Si a l'en veu le procés et ce
qui faisoit a veoir en ceste matiere.
et tout veu la court dit qu'il a
esté bien procedé par l'amant et
mal appelle par l'appelante et l'amendera
en la condampnant es
despens de la cause d'appel la tauxation
reservee &amp; ordonne la court
que le baiser ainsi baillé par contraincte
ne sera point compté mais
ladite dame sera tenue de luy en
bailler ung autre en ce lieu de bon
cueur toutes et quanteffois qui
l'en requerra pourveu que danger
n'y soit point ne n'en sçaura rien
affin qu'il n'en puisse grongner.</p>

<div class="chapter"></div>

<h2 class="nobreak">¶ Le .xix. arrest</h2>


<p>En la court de ceans c'est assis
ung aultre procés entre
une tresbelle dame et le procureur
general d'amours avec elle adjoinct
demandeurs en cas de excés
et de delict d'une part/ et une
vieille chamberiere deffenderesse
d'aultre part. et disoit la dame
que toutes servantes devoyent
foy &amp; loyaulté a leurs maistresses
avoir courte langue et longues
oreilles &amp; grandes qu'elles ne sont
pas dignes de demourer en quelque
maison que ja pieça elle loua
une chamberiere pour la servyr
deux ans pour certain pris convenu
entre eulx. Et oultre luy avoit
promis par dessus son sallaire
mais qu'elle fist bien la besongne
une paire de chausses au
bout de l'annee et ung de ses vielz
chapperons. Et combien qu'elle en
eust trouvé assez d'autres qui eussent
bien voulu demourer avec
elle sans prendre denier ne maille
touteffois a l'ocasion de ce que
la chamberiere sembloit estre secrette
&amp; avoit beaucop veu/ icelle
dame fut meue de la retenir devant
toutes autres et la fist venir des
lors en son hostel ou du commencement
elle a fait merveille de servir
mais en effect voyant que sa
maistresse se fioit fort en elle luy
monstroit grans signes d'amours
elle a voulu entreprendre sur elle
et se mesler de toutes besongnes
Et de fait est advenu quant ung
sien amy de congnoissance que ladicte
dame aymoit en tout bien &amp;
en tout honneur venoit a l'hostel
soy esbatre ou compter des nouvelles
de la ville et passer temps
Ceste chamberiere escoutoit tout
Le lendemain ou le soir mesmes
rapportoit tout ce que ladicte dame
et son amy avoient dit ensemble
a dangier le mary qui estoyt
mal faict a elle/ et tellement que
bien souvent la nuit au lict ledit
dangier luy tenoit plusieurs rigueurs
et luy en gectoit puis ça
puis la ung mot a la vollee et par
ambages dont elle estoit bien esbahie
mais icelle dame considerant
qu'il n'estoyt pas possible qu'il en
sceust rien a la verité s'il ne le devinoit
ne jamais n'eust cuidé que
la vieille en eust parlé ung mot
veu qu'elle la tenoit seure de son
costé comme elle devoit estre Or
estoit vray que a une journee ainsi
que ledict gallant s'en vint esbatre
l'apresdinee comme il avoit acoustumé
la dame tenant sa quenoulle
d'aventure laissa cheoir son fizeau.
Lequel gallant en demonstrant
son humillité le leva et en
luy baillant la baisa. Dont ycelle
dame le remercia en soubzriant
et sans penser nul mal/ mais la
vieille en despit de sa maistresse
qui l'avoit tancee le matin pour
occasion de ce qu'elle ne luy avoit
pas ployé ses gorgias dist et proposa
en soymesmes qu'elle s'en vengeroit/
et de faict aussy tost que
dangier fut venu de la ville elle
luy commença a compter tout
le cas &amp; plus la moytié qu'il n'y avoit/
dont il n'en sonna mot et le
garda en son cueur trois ou quatre
jours en rechygnant puis aprés
se desgorga en maulgreant
que se le gallant y retournoit plus
qu'il luy coupperoit les jambes.
Si fut la dame bien esbahye et
ne se feust jamais doubtee de ladicte
vieille. Mais touteffois a
la fin il a tout sceu et a la vieille
gasté son cas/ car par le moyen
de telz rappors elle cuidoit devenir
maistresse &amp; tailler les morceaulx
a ladicte demanderesse &amp; pource
a esté boutee hors de l'hostel et
depuis constituee prisonniere pour
raison du cas qui est de grant consequence
et concluoit ladicte dame
a l'encontre d'icelle vieille chamberiere
qu'elle feust condampnee
a luy crier mercy et faire amende
honnorable nudz piedz &amp; sans
coyffe coeuvrechief ny chaperon
en sa teste et aussy en tenant une
torche en sa main et disant que a
tort et maulvaisement elle avoit
raporté les parolles de sa dame
et maistresse &amp; de ce qu'elle l'avoit
fait tancer qu'elle s'en desdisoit devant
tout le monde/ et en oultre
qu'elle feust contraincte et condempnee
a venir dire et declairer devant
dangier que tout ce qu'elle
luy avoit dit et raporté de sadicte
maistresse avoit esté controuvé par
elle contre verité et par mallice.
affin que icelluy danger n'y eust
plus de suspition. Et au regard
dudict procureur general d'amours
qui estoit adjoinct avec ladicte dame
il disoit que ce cas icy estoit digne
de grant punition. et que il
ne se devoit point passer soubz dissimulacion/
Car la consequence
estoit trop perilleuse pour l'esclandre
qui en pouoit tous les jours
advenir Disoit aussi que chamberieres
sur toutes choses doibvent
estre secrettes et aussy celer
tout ce qu'elles voient faire en amours
comme font confesseurs
et y est la paine si grande selon les
droictz que celles qui revelent ainsi
secretz sont digne de mort. Or
disoit il que ceste vieille avoit revellé
les secretz de sa maistresse
audit dangier pour a tousjours
le cuyder mettre en noise et rapporter
la moytié plus qu'il n'y avoit
de mal. Et pour ce concluoit
a l'encontre d'elle qu'elle fust condampnee
a estre arce &amp; bruslee ou
a tout le moins qu'on lui perçast
la langue d'ung fer chault devant
tout le monde affin que les autres
servantes et chamberieres y prinsent
exemple et que son sallayre
qu'elle devoit avoir fust declairé
forfait &amp; fust confisqué. Ou que
telles autres conclusions fussent
adjugees ainsi que le cas le requeroit
et que la court adviseroit en
requerant au surplus que pour
pourveoir a telz inconveniens y
eust visitacion sur lesdictes chamberieres/
car les plus grans dangiers
du monde en viennent. et
disoit oultre que jamais l'en ne devoit
laisser a telles vieilles chamberieres
porter la clef du vin car
quant d'aventure elles ont beu
ou faict bonne chere elles parlent
aussi bien contre elles que pour
elles/ et la ou elles cuydent sauver
l'honneur de leurs maistresses
c'est adonc l'heure qu'elles gastent
tout. Et puis aprés ne leur
en souvient lendemain et jurent
et afferment hardyement que en
leur vie n'en parlerent mot dont
ce a esté cause de plusieurs maulx
qui en viennent parquoy le procureur
requist que la court mist
sur ce provision De la partie de
ladicte vieille fut deffendu au contraire
et disoit que quant elle vint
demourer en l'hostel de ladicte maistresse
elle luy promist fayre beaucoup
de biens/ mais elle s'en
estoit bien petitement apperceue
et si avoit tant eu de peine que merveilles.
Or estoit vray que ledit
dangier son mary des l'entree et
au commencement qu'elle entra
leans il parla a elle a part en l'oreille
&amp; luy promist de luy donner
tous les ans une robe et ung bon
chapperon oultre son sallaire affin
qu'elle se print garde de la dame
qui estoit encore bien jeune et
luy rapporter toutes nouvelles
de ce que son maistre luy avoyt
faict promettre ycelle chose luy
disoyt tout ce qu'elle veoit faire
a sa maistresse en gardant tousjours
l'honneur des dames comme
tenue y estoit/ et aussy affermoit
que jamais elle ne luy fist
faire chose qui ne feust bonne et
honneste/ et combien que ladicte
vieille la servist le myeulx qu'elle
pouoit/ touteffois ycelle maistresse
ne s'en pouoit contenter/ et
la tença tresbien dont ladicte chamberiere
se courrouça et advint que
pource qu'elle veist le gallant ledict
jour a l'hostel qu'elle le dist a
son maistre &amp; comment il l'avoit
baisee Or disoit elle que de ce l'en
ne la pouoit reprendre &amp; qu'elle n'avoit
point fait de mal/ car elle estoit
beaucoup plus tenue d'obeyr
a son maistre qu'a elle et aussi avoit
il marchandé a elle et louee
par telle condition qu'elle luy devoit
tout rapporter. Parquoy elle
n'avoit faict que son debvoir et
ne luy en eust point parlé/ si non
que son maistre luy promist qu'il
n'en diroit riens a elle &amp; ainsi l'on
la debvoit excuser tendant &amp; concluant
par ses moyens affin d'absolution
A quoy fut repliqué par
ladicte demanderesse disant que
toute l'eaue de la riviere ne la pouoit
laver du cas/ car elle sçavoit
bien qu'elle se fyoit en elle et qu'elle
s'en fust bien gardee se elle eust
voulu et sans ce qu'il en eust riens
sceu. Et supposé que l'on dye
que toutes servantes et chamberieres
doybvent servir premierement
leurs maistres que leurs
maistresses cela s'entent touchant
le service comme de boire &amp; de manger/
mais au regard d'autres choses
riens/ ains fault que elles obeyssent
a leurs maistresses. Aussi
ont elles previllege que se leurs
chamberieres ne sont a leur poste
elles ne doybvent pas demourer
trois jours en la maison/ &amp; aprés
disoit le procureur que veu que
ladicte vieille confessoit que elle
prenoit argent de son maistre oultre
son loyer pour reveller les secretz
d'amours l'en ne le pourroit
trop pugnir/ &amp; quant est de l'excusation
qu'elle prenoit sur ce que son
maistre lui avoit promis de n'en
rien dire ne luy en faire semblant
elle ne valloit riens/ car jamais
en tel cas l'on ne faict telles promesses
si non pour sçavoir et enquerir
plus avant et concluoit a
reparation du cas comme dessus
est dit. Surquoy ladicte vieille
disoit au contraire que son faict
estoit pitoyable &amp; que jamais n'en
eust parlé se elle eust sceu qu'il en
fust venu mal/ ou qu'il y eust eu
danger pour sa maistresse. Finablement
parties ouyes ont esté apoinctees
en droict et a produire
par devers la court et au conseil
ce que bon leur semble. Si a ladicte
court veu le procés avecques
la confession faicte par la vieille
&amp; tout ce qu'il failloit veoir en
ceste matiere a grant et meure deliberation/
et tout veu la court a
condampné ladicte faulce vieille
pour raison du cas a elle commis
a crier mercy a ladicte demanderesse
et estre pilloriee par trois
foys au jour de marché et oultre
la prive &amp; bannisse du service des
dames a tousjoursmais de quelque
estat qu'elles soyent en luy deffendant
sur peine de la hart que
jamais en bonne compaignie ne
se trouvast. Au regard des aultres
provisions requises par le
procureur general touchant la visitacion/
la court a ordonné certains
commissaires qui se informeront
sur les abus pour aprés
y pourvoir ainsi qu'il appartiendra</p>

<div class="chapter"></div>

<h2 class="nobreak">¶ Le .xx. arrest</h2>


<p>En la court de ceans c'est
assis ung aultre procés
entre ung amant demandeur
d'une part a sa dame/ d'autre
part disoit ledict demandeur que
le plus grant desir que cueur d'amant
ait c'est de veoir souvent sa
dame/ mais pour doubte de faulx
semblant et malle bouche qui sont
tousjours espiant il estoit contraint
de aller de nuyt passer devant l'hostel
de la dame et s'il ne la trouvoit
il baisoyt l'huis et s'en alloit
pensif/ mais il se esjouyssoit pensant
que amours luy avoit fait
si grant grace devenir a si hault
bien Et puis quant il estoit couché
&amp; il ymaginoit en soy mesme
que sa dame ne sçavoyt riens s'il
estoit venu ou non &amp; qu'elle ne luy
en sçavoit aulcun gré pource qu'elle
ne l'avoit veu : il se retournoyt
dedens le lict plus de cent mille
fois et ne pouoit dormir : et aprés
ce/ venoit sur le point du jour qu'on
ne voit encores guaire luy failloit
ribon ribaine se lever du lict
et s'en aller de rechief devant l'hostel
de sadicte dame escoutant lever
les avaynes et regarder par
les crevasses de l'huys s'il la verroit
point en son corset ou a sa cotte
simple/ car il en eust esté en paradis.
Or disoit il que incontinent
qu'il estoit arrivé et qu'il boutoit
l'oeil entre la serrure et la fante
par ou en oeuvre l'huys d'ung
loquet il en y avoit au plus pres
de la maison de sa dame une paillarde
caille qui commençoit a crier/
et chanter courcaillet comme
se seust esté chose juree &amp; qu'elle le
voulsist accuser/ or disoit cest amant
icy que au cry de ladite caille
son sens mesloit et perturboit/
ne n'y a homme si rassis qui n'en
fust esbahy et tellement que aulcuneffoys
de sanglante paour et
frayeur qu'il avoit se hurtoit le nez
en se retrayant ne sçavoit qu'il devenoit
et encores pis ne cessoit de
crier comme une enragee plus
fort que devant jusques a ce qu'il
s'en fust party qui luy estoit ung
tresgrant ennuy et desplaysir et
disoit que s'il pouoit veoir ou tenir
ladicte caille il la tueroit/ quoy
qu'il luy deust couster mais il ne
la pouoit veoir ne prendre pour
ce qu'elle estoit dedans la maison
et pource requeroit que ladite dame
fust condampnee a faire abbatre
la cage et tuer ladicte caille
ou faire vuyder dehors affin qu'elle
ne luy escriast plus dessus son
jeu ne fist desplaisir et disoit que
c'estoyt raison. Et la partie de ladicte
dame fut deffendu au contraire
et disoyt que ladicte caille
ne estoit sienne en sa puissance et
subjection/ Car elle estoit en la
maison d'ung de ses voisins qui
y prenoyt plaisir a la nourrir et
tenir parquoy n'y avoit que congnoistre
aussi n'estoit ce que ung
povre oyseau qui gaingnoyt sa
vie a chanter/ pource de la tuer
se seroit tres mal faict/ disoit oultre
que ladicte caille n'y pensoit a
nul mal et n'estoit que sa coustume
de chanter et quant est d'attendre
longuement a l'huys de la maison
c'estoyt simplesse a luy/ car il
pouoit bien penser que a l'heure de
si hault matin il n'y avoit personne
levé et luy eust mieulx valu
estre couché &amp; dormir encores Si
concluoit ladicte dame par ces
moyens a fin de non recevoir et
d'absolution A quoy ledict amant
pour ses replicques disoyt que de
dormir n'eust il peu/ car en tel cas
quant l'en veult dormir c'est a l'heure
que on s'esveille et que une heure
en dure cent. Et au regard de
ladicte caille disoit que ladite dame
la debvoit faire abatre/ car elle
avoit bien la congnoissance au
lieu ou c'estoit/ et ne failloyt que
faire rompre ung ou deux bastons
de ladicte cage pour l'en faire en
aller Et protestoit au surplus que
se ladicte dame ne luy voulloyt
faire que luimesme la feroit tuer
a quelque meschief qui en peust advenir/
car aulcuneffois quant elle
crioit elle l'effroyoit tellement
et luy faisoit plus de mal que qui
lui eust baillé d'une dague par l'estomac/
surquoy finablement parties
ouyes ont esté appoinctees a
mettre devant la court &amp; au conseil
Si a ladite court veu le plaidoyé
des parties et tout ce qui a
esté produict Et tout veu et consideré
ce qu'il faisoit a veoir &amp; considerer
la court dict que ledict amant
ne faict a recepvoir a faire
ladicte demande contre ladicte
deffenderesse/ Et si desclaire que
ladicte caille demourra la ou elle
est pour vivre et chanter tout
ainsi qu'elle pourra. Et oultre
deffend la court audict demandeur
de luy faire mal ne getter pierres
contre la caige pour l'abbatre
a terre sur peine de confiscation
de corps et de biens/ &amp; d'estre privé
de l'amour de sadicte dame.</p>

<div class="chapter"></div>

<h2 class="nobreak">¶ Le .xxi. arrest.</h2>


<p>En la court de ceans
c'est assis ung aultre
procés entre ung aultre
amant demandeur
d'une part et une sienne jeune dame
et amye deffenderesse d'autre
part et disoyt ledict demandeur
que ja pieça sadicte dame se feist
saigner du pied en l'eaue et de la
vaine du foye et pource que son
medecin luy avoit enchargé comment
que ce fust qu'elle ne s'endormist
point aprés la seignee. Icelle
dame manda a son tresdoulx
amy demandeur que il se trouvast
devers le soir devant son huys
a tout la Harpe et les Orgues/
pour la resjouir et faire passer le
temps affin que elle ne dormyst
point. Et a ceste cause le gallant
incontinent qu'il sceut les nouvelles
laissa toutes besongnes
et feist dilligence de se trouver a
l'heure assignee : garny des bas instrumens
de mellodye qu'on pouoyt
finer et n'avoyt garde d'y faillir.
Sy estoit vray que ainsy que
lesdis menestriers commencerent
a jouer/ ladycte dame s'en vint
jouer/ incontinent de plain bont
et a l'estourdy ouvrit une des fenestres
de ladicte chambre ou elle
estoit pour les ouyr de plus a
plain/ mais il advint que en retirant
a elle ungs des potz de marjolaine
ou de violettes pour prendre
place et se appuyer sur le bort
des fenestres qu'elle fist par hativeté/
elle fist choir une palette plaine
de son sang qu'on avoit mis sur
ladicte fenestre pour essorer ainsi
qu'on a acoustumé/ et tumba sur luy
si que toute sa chemise en fut gastee
et ensanglantee et pareillement le
colet de son pourpoint Touteffois
il cuydoit lors pource qu'il estoit
nuyt et aussi qu'on ne veoit goutte
que ce ne feust que eaue qui eust
degoutté des violers en les arrousant
et n'en tint pas grant compte
ainçoys s'en tenoit tout joly esperant
que sadicte dame l'eust fait tout
de voulenté pour l'amour de luy
Or quant les menestriers eurent
assés longuement illec joué/ et
qu'il fut temps de s'en aller ledict
amoureux demandeur s'en partit
moult reconforté et ne luy duroit
point le chemin. Mais se mal
advint que en une des rues par ou
il luy failloit passer a s'en retourner/
il y avoit eu moult grant noise
de gens qui s'estoyent entrebastuz
et les queroit le guect tout partout et
pource par suspeçon vint le guet demander
audict compaignon demandeur
qu'il estoit et dont il venoit. A quoy
il leur respondit qu'il venoit
de reveiller les potz de marjolayne/
mais l'en ne l'en vouloit pas
croire : ainçoys firent les gens du
guect approucher leur lanterne
pour le veoyr a son visaige/ en
quoy ce faisant fut apperceu son
colet du pourpoint tout plain de
sang qui estoit respandu de la fenestre
de sa dame sur luy. Et commença
chascun a dire qu'il estoyt
de ceulx qui s'estoient combatus
en ladicte rue/ et qu'il en portoyt
les enseignes/ combien que a la
verité ne sçavoyt que c'estoyt de
ladicte noyse : et a tant fut prins
et mené prisonnier non obstant
ses bonnes raisons/ dont il fut
bien esbahy et coucha la nuyt en
prison ou il ne dormoyt guieres
car cela luy valloit une seignee
ou il ne failloyt point dormir aprés
et le lendemain il fut delivré
Or disoit que dudit emprisonnement
et de la paine dommage
et interest qu'il avoyt soustenus
ladicte dame en estoit tenue tout
du long/ car ce avoit esté par elle
que le cas estoit advenu. et pour ce
concluoit a l'encontre d'elle qu'elle
feust condampnee a le recompenser
de ses despens/ dommages
et interestz ou aumoins a lui donner
pour recompensation dudit
cas six ou huyt baisiers tous entiers
a grans acollees et embrassees.
A ses fins offroit a prouver
et demandoit despens du cas que
elle vouldroit resister a l'encontre
de ses conclusions. De la partie
de ladicte deffenderesse fut deffendu
au contraire Et disoit que
par sa foy quant elle vint a la fenestre
ouir lesditz menestriers elle
ne pensoit nullement du monde
que lesdictes pallettes lesquelles
estoyent plaines de son sang
y feussent encores/ ains elle cuydoit
fermement que sa chamberiere
&amp; servante les eust oster hors
de la Et ne advint le cas que par
deffortune et inconvenient dont
par ce moyen n'estoit tenue a luy
Et aussi ne luy recordoit aulcunement
qu'elle eust ouy rien cheoir
a terre sinon ung bouquet de viollettes
qu'elle luy gecta. Disoit
avec ce que s'il avoit esté mis &amp; detenu
aucunement prisonnier elle
n'en pouoit mais. et aussi n'estoit
ce pas a sa requeste ainçois en avoit
esté moult dolente &amp; courroucee
quant elle le sceut/ et s'il s'en fust
allé le droit chemin sans aller par
ces rues foraines/ il n'eust point
a l'advanture rencontré le guet.
Et pource de prendre conclusions
a l'encontre de elle/ certainement
n'estoit ledit amant aucunement
recepvable. Et n'estoit ladicte dame
tenue de l'amender/ mais au
regard desdictz baisiers qu'il luy
demandoit elle s'en rapporta a la
court. Concluant au surplus affin
d'absolution. Disoit ledit amant
par ses replicques que posé
qu'elle n'eust commys le cas a
son escient et aussi de guet a pensé
touteffois veu qu'il estoit advenu
par faulte &amp; coulpe d'elle elle
estoit tenue de l'en desdommager
et de recompenser. disoit oultre
que oncques puis sadicte chemise
ne son pourpoint ne luy servirent
combien que de cela ne luy
chaloit pas tant comme de la prinse
de sa personne. Mais ladicte dame
respondit que luymesmes en
estoit cause/ et que jamais l'en ne
doit aller sans sçavoir le nom de
la nuyt car s'il l'eust sceu il ne fut
pas tumbé en danger. Et quant
est de la partie de sa chemise elle
offroyt de la blanchir ou luy en
donner une autre plus belle que
la sienne n'estoit combien qu'il la
debvoit plus aymer que une autre
pource que le sang d'elle avoit
espandu dessus Finablement lesdictes
parties ouyes elles ont esté
appointees a produire/ et mettre
par devers la court &amp; au conseil
plaidoyé &amp; tout ce que bon leur
semblera. Si a la court tout au
long veu ledict procés et tout ce
qu'il failloit veoir en ceste matiere
et tout veu la court dist que ceste
dame sera tenue toute recompensation
de donner a sondit amy
demandeur demy douzaine de baisiers
bien assis &amp; dont chascun d'iceulx
pourra durer autant qu'on
mettroit a dire ung <span lang="la" xml:lang="la">De profundis
et Fidelium</span>. Et si pareillement
sera tenue l'avoir pour recommandé
en sa grace pour les biens
du temps advenir.</p>

<div class="chapter"></div>

<h2 class="nobreak">¶ Le .xxii. arrest.</h2>


<p>En la court de ceans c'est assis
ung aultre procés entre
les heritiers ou ayans cause d'ung
amant jadis de grant façon &amp; bien
renommé demandeurs en cas
d'excés &amp; le procureur general d'amours
adjoingt avecques eulx
d'une part. Et la dame de icelluy
deffunct deffenderesse d'autre part
Et disoyent lesdictz heritiers demandeurs
que ledict deffunct avoyt
en son vivant son amour
mis si ardamment qu'il ne s'en sçavoit
ravoir. Et estoit bien aulcuneffois
deux ou trois jours sans
boire ne manger quant il pensoit
a elle. Et brief il en estoit tant feru
que au dernier il luy en estoit
mal prins. Et pour venir au cas
particulier disoyent sesditz heritiers
demandeurs que ladicte dame
avoit moult long temps pourmené
ledit deffunct sans luy faire
aulcun bien &amp; estoit qu'elle luy
prya qu'il l'estrenast le jour des estraines.
A quoy se voulut tresbien
employer/ et en effect luy donna
ung tresbeau don dont il n'est
ja besoing de parler Et dequoy elle
fut tant contente &amp; tant joyeuse
qu'elle luy dist lors qu'elle le estraigneroit
tresbien. Et de fait elle
ordonna qu'il coucheroit en l'hostel
d'une sienne voisine qui avoit
sa chambre et demourance assez
pres de la sienne Et par laquelle
en cas de necessité l'en pouoit aller
de l'ung a l'autre. Si fut le povre
gallant bien joyeulx de telles
estraines en soy repentant que il
ne l'avoit encores mieulx estrainee.
Mais ainçoys les dictes estraines
luy cousterent bon prys.
Si advint que pour inciter &amp; mouvoir
tousjours les ditz de sa dame
a devotion il loua les bas menestriers
pour venir jouer devant
l'hostel entre mynuyct et le point
du jour qu'ilz ne faillirent pas a
venir/ et comme ledit gallant fust
couché en atendant ses estraines
lesditz menestriers alors commencerent
a jouer la basse dance de Je
languis et de l'ardant desir/ &amp; sur
ce point dangier le mary s'esveille
lequel ne pensoit pas a danser
et commença incontinent a dire
qu'il avoit ouy des larrons en la
maison. Et aussi pareillement que
il avoit ouy ou songé la nuyt que
on les devoit desrobber/ parquoy
se voulut lever. Et alors ladicte
dame faignant de aller allumer
de la chandelle s'en vint courant
dedans la chambre ou le galant
estoit couché &amp; luy dist qu'il estoit
perdu/ et que dangier se doubtoit
bien qu'il estoit leans. or qui fut
bien esbahy a l'heure ce fut le compaignon
et nompas sans cause/
car il ne sçavoit de quelle part tourner.
Et alors tout a coup et soubdainement
il gecta la couverture
du lict ou il estoit couché a terre
et se leva tout nud comme s'il
venist du ventre de sa mere/ ce qui
estoit besoing qu'il fist sans songer/
car l'en le poursuyvoit de bien
pres &amp; avoit esté la chose bastie
de longue main pour l'attrapper
et luy faire finer piteusement ses
jours. Si advint si bien qu'en descendant
les degrez il rencontra une
vieille chamberiere qui sçavoit
tous les destrois de l'hostel de leans/
laquelle ayans pitié et compassion
de son cas luy dist que il
n'y avoit remede en son fait sinon
qu'il se boutast dedans ung vieil
gelinnier de la maison lequel estoit
tout plain de poulles/ et de
chappons ou jamais on ne l'eust
esté querir ne cercher. si creut son
conseil et advertissement &amp; aprés
que ledit gallant fut entré dedans
ledit gelinnier ladicte vieille ferma
tresbien le guichet en mettant
des barres au devant/ affin que
l'en n'y peust entrer. Et ce fait s'en
partit ladicte chamberiere bien legerement
sans soy arrester pour
mucer et oster ses robbes et habillemens
affin que l'en n'apperceust
riens/ en quoy feist diligence extreme
et brief elle les entourtilla
tous en ung monceau et les getta
tous sur le ciel de son lict. mais
encores ne peult oncques si bien
cacher ne mucer que ledict danger
ne trouvast ung des patins dudit
galant qui estoit par cas de fortune
demouré en la ruelle du lict
et dieu scet la tempeste qu'il en fut
Et combien que ladicte vieille
chamberiere en faisant son debvoir
jurast &amp; affermast par grans sermens
et sur son baptesme que c'estoyt
ung des patins des menestriers
dessusditz qu'ilz luy avoyent
rué a la teste/ pour ce que elle
leur avoyt gecté de l'eaue affin que
ledit dangier n'y eust point de regret
ne aucune suspection. Touteffois
pourtant icelluy danger
ne s'en voulut oncques taire/ ainçoys
dist et jura que il n'y auroit
lict ne banc qui ne fust renversé &amp;
mis sen dessus dessoubz/ et cherchoit
depuis la jusques au guernier
pour trouver ledit galant lequel
estoit caché et mucé leans &amp;
en congnoistre et sçavoir la pure
verité Si furent allumez falotz
et lanternes de tous costez/ et n'y
eut guichet/ ne cornet despuis le
hault jusques bas ou l'en ne cherchast/
&amp; si ne failloit point replicquer
ne dire. Il n'y est pas/ car la
fureur de dangier couroit alors
pour tout confondre. Or sur ce
point fault noter qu'il geloit a pierres
fendans et goutte sur aultre/
parquoy le povre amant qui ainsi
estoit tout nud dedans ledit gelinier
ne l'avoit point d'advantage/
car il demoura la en cest estat
et trembloit pareillement comme
la fueille fait en l'arbre par l'espace
de bien environ deux grosses
heures Et qui plus est avec le mal
qu'il souffroit encore souffroit il
innumerable douleur des coqz &amp;
chappons qui le venoyent mordre
&amp; bequeter comme se feust esté
poussins et tellement qu'il luy
failloit tousjours avoir les mains
au devant de ses yeulx affin qu'ilz
ne les luy crevassent. et disoit on
pour vray que quant il sortit dudit
gelinnier il avoit plus de six
cens troux &amp; morsures dont il seignoit
de tous costez/ qui estoit une
angoisse importable &amp; ne se osoit
plaindre/ crier/ ne tirer son alaine
affin qu'on ne le veist ou apperceust.
Et advint si bien que quant
ledit dangier demanda qu'avoyent
lesditz poussins qui ainsi voloyent
et faisoyent si grant glay
et caquet que merveilles. Mais
ladicte vieille chamberiere &amp; servante
print la parolle sans soy effrayer
en disant audit danger que
c'estoit pour l'amour de la lueur/
et lumiere des falotz &amp; chandelles
dont lesditz chappons &amp; poulletz
avoyent paour/ &amp; adonc fut ledit
danger content sans plus rien en
enquerir &amp; s'en alla coucher. si fut
le povre homme tiré dehors de leans
aussi roide comme une barre
de vieulx fer &amp; ne congnoissoit
desja plus personne/ et quant l'en
le voullut faire approcher d'ung
feu que l'en fist en la cuisine pour
l'eschauffer il commença a soy esvanouyr/
et brief qu'il ne l'eust bien tost
secouru il estoit mort tout
plat/ or s'en failloit il partir a cop
Car la demeure estoit trop perilleuse/
mais ledict povre amant ne
eust peu avoir sesdictes robbes/
et vestemens qui ainsi avoyent
esté gectez sur le ciel du lict sans
faire grant noise qui estoit encores
pour tout gaster parquoy fut
ledict compaignon contrainct de
vestir l'une des robbes de ladicte
vieille chamberiere qui estoit bien
estroicte sur les espaulles dudit
amant &amp; de chaulser les souliers
de ladicte vieille chamberiere. et
en ce point s'en vint a sa maison
tresbien malade &amp; en moult piteux
termes/ si se fist alors bien penser
et le lendemain visiter par les medecins.
Mais estoit si tresesmeu
et avoit si forte fiebvre du grant
travail qu'il avoit souffert que l'en
n'eust sceu bouter remede sinon que
il traina bien .xv. jours sans sçavoir
boire ne manger. Et devint
aussi sec que boys si que finablement
il alla de vie a trespas qui
estoit bien grant dommage veu
qu'il estoit sur le point de son bien
Or disoient lesditz heritiers que
attendu sa personne et le lieu dont
il estoit le cas estoit bien detestable/
parquoy la pugnition &amp; la peine
debvoit bien estre grande contre
ladicte dame qui avoyt esté cause
de le faire ainsi mourir avant
ses jours. Et pour ce concluoyent
et requeroyent a l'encontre d'elle
que pour occasion dudit cas dont
mort s'en estoyt ensuyvie qui n'estoit
pas possible de reparer ycelle
feust condampnee a leur faire
amende honnourable nudz piedz
et sans saincture tenant une torche
ardant en sa main du poix de
quattre livres en disant que faulcement
et maulvaisement elle avoit
esté cause de la mort dudict
deffunct leur frere dont elle se repentoit
et leur en cryoit mercy et
a amours Que avecques ce elle
feust condampnee a faire faire
une croix ou epytaphe ou tombe
ou cymitiere ou il estoit enterré
en laquelle fust pourtraicte la
figure et representacion dudict deffunct
et escript au bas de la tombe
pour en avoir memoire a tousjours.</p>

<blockquote>
<p>¶ Cy devant gist le corps
d'ung vaillant amoureux jadis
bien renommé qui fut piteusement
estrainé de sa dame/ et qui receut
d'elle si bonnes estraines qu'il en
est piteusement mort quinze jours
aprés : dieu en ait l'ame.</p>
</blockquote>

<p>Que en
oultre ladicte dame soit condempnee
a asseoir rentes a tousjours
et perpetuelles pour fonder deux
chappelles garnies de messel calices/
chappes/ aubes/ vestemens
et ornemens aux armes d'iceluy
deffunct. et esquelles chappelles
seront chantees et celebrees .ii.
messes &amp; quatre obitz l'annee pour
le remede et salut de l'ame dudit
deffunct amant et de tous ses amys
trespasses. Qu'elle soit aussi
condempnee a bailler l'argent
qu'il fauldra pour admortir lesdictes
rentes Que la presentacion
desdites chappelles appartiengne
aux hoirs et heritiers d'icelluy
deffunct &amp; la conlation a l'ordinayre.
Et oultre plus que ycelle
deffenderesse soyt de rechef
condampnee envers iceulx heritiers
par devant toutes oeuvres
par ledict procureur general pour
ladicte grant offence qu'elle a faicte
a faire ung service moult solempnel
auquel service tous les
parens et amys/ grans/ et petis
dudict deffunct seront appellés
Et ou il y ait semonce deux torches
et luminaire selon l'estat de
la personne dudict deffunct. Auquel
service les gens partyront
de l'hostel ou le deffunct est trespassé
comme se son corps y estoit
et la sera ladicte dame de icelluy
deffunct nudz piedz faisant le premier
dueil et laquelle tiendra en
sa main en allant au monstier et
durant le service ung crucefix
de bois bien piteux qu'elle pourra
bayser s'elle veult en signe et
signification qu'elle est signe de
mort comme celle qu'on mayne
a la justice que aussi elle soit condempnee
quant l'on yra a l'offrande
par la robbe l'ancien frere dudict
deffunct/ &amp; de le mener devant
par ung des costez de son manteau
jusques au pres du prestre pour
le faire baiser. Et cela fait s'agenouillera
et inclinera devant le
prestre sans baisier a l'offrande
et puis s'en reviendra aprés luy.
Que aussy quant ce viendra a
lever dieu elle soit tenue de soy lever
de la place ou elle sera assise
pour aler alumer la torche a celluy
qui la tiendra et ce fait baiser
le poile estant sur le coffre dudit
deffunct ou de sa representation en
soy inclinant tout bas Et en oultre
aprés ce que la grant messe sera
dicte et quant l'on yra en procession
chanter sur la fosse dudit trespassé.
<span lang="la" xml:lang="la">Libera me domine de morte. &amp;. ce.</span>
que icelle dame deffenderesse soit
condampnee et contrainte a soy
descheveler &amp; agenouller sur ladicte
fosse les mains jointes au
ciel/ durant toutes les oraisons
que l'en dira illec sur le corps et a
prendre le guypillon ou benoystier
pour getter l'eaue benoiste dessus
ladicte fosse deux ou trois foys
en baisant la terre &amp; disant devant
tout le monde c'est par moy que es
maintenant cy lasse dolente/ maudicte
soit l'heure que je fus oncques
nee/ et puis cela faict elle sera
tenue de metre au bout du chevet
de ladicte fosse une croix ou
ledict crucefix qu'elle tiendra en
ses mains. Et aussi qu'elle soyt
condampnee a donner et bailler
le jour du service par ses mains
a chascun povre qui se trouvera
audict cymetiere ung grant
pain blanc tout chault/ et deux
tournoys pour l'ame dudict deffunct.
Et pour amende prouffitable
qu'elle feust condampnee
en la somme de quatres mille livres :
et aussy a tenir prison ou il
appartiendra A ces fins offroient
lesdictz heritiers a prouver/ et
demandoient despens dommaiges
et interestz. Et au regard dudict
procureur general &amp; des gens
d'amours ilz disoient que par les
dessusdyctes informations qui
avoyent esté faictes en ceste matiere
il apparoissoit bien de tout
ce que dit est dessus et comme ledict
deffunct quant il fut tiré du
gelinier/ il estoyt presque demy
mort mais se cas la advint par
la faulte de ladite dame ou pour
le cuider decepvoir/ il n'y avoyt
nulz des tesmoings examynés
es dites informacions qui en parlast.
Et pource protestoyent lesdictes
gens d'amours de prendre
leurs conclusyons plus a plain
mais qu'ilz eussent ouyes les dictes
partyes tout du long. Sy
fut aprés ladicte deffenderesse
ouye/ qui premierement nya la
demande d'eulx demandeurs estre
vraye. Et puis aprés pour
ses deffences disoyt qu'elle eut singuliere
amour et accointance avecques
le deffunct et que ce fut
moult grant dommaige de sa
mort/ car il estoit taillé se il eust
vescu d'estre ung grant homme
et d'avoir des biens largement.
Aussi estoit il debonnaire aymé
de chascun : parquoy valloit bien
d'estre cher tenu/ et n'y avoyt ame
qui en la mort de luy eust tant
perdu qu'elle avoit faict/ car une
foys par le moyen de luy s'il eust
pleu a Dieu de le laisser vyvre
sur la terre elle avoyt intencion
d'estre fort avancee et honnouree
et ne feut oncques icelle deffenderesse
autant doulente de mort d'homme
comme elle feut de la sienne
aussy ne le pouoit encores oublier.
Or estoit il vray voirement
que le jour des estraines il se approcha
d'elle &amp; la voulut estrainer
Et combien qu'elle ne voulsist
prendre les dons qu'il luy vouloit
donner toutesvoyes il la contraignit
par force a les recevoir/ et jura
que jamais ne les remporteroit
Si advint que lors pource qu'il
estoit tard &amp; qu'il n'eust veu goutte
pour s'en retourner il la pria que
pour dieu elle le logeast pour la
nuyt seullement/ et jusques a ce que
les menestriers venissent devant
l'huis pour le recueillir et s'en aller
avecques eulx. A laquelle priere
obtempera icelle dame ayant pitié
de luy et pour recompensation
des estraynes qu'il luy avoyt
donnees feut contente de le hebergier/
et ordonna qu'il feust couchié
blanc et mol/ comme a luy
bien il appartenoit/ et en beaulx
draps tous neufz qui sentoyent
a plaine gorge les roses des provins
qu'elle luy tyra de son coffre
a celle fin qu'il dormast mieulx
Et aprés ce qu'elle luy eust dit dieu
vous doint bonne nuyt elle luy
bailla ung coeuvrechief &amp; s'en alla
coucher ou elle devoyt et elle ne
cuidoit point jamais que danger
s'en fust advisé ou apperceu. Et
aussi a la verité il ne l'eust pas jamais
fayt se n'eussent esté d'aulcuns
malheureux envieulx dudit
deffunct courroucés de son bien
qui luy baillerent cest aventure
sans cause &amp; sans raison/ car chacun
n'y pensoit que bien. Or fut
vray que tout a ung mouvement
ledict dangier quant il ouit les menestriers
jouer devant son huys
se leva comme tout esmeu et eschauffé/
commença a dire. S'il est
ceans je le trouveray bien. Et de
ceste heure ceste povre femme qui
ne dormoit pas vint au devant
de luy en demandant ou il voulloit
aller ne qu'il voulloyt faire.
Surquoy en respondant mal gratieusement
dist laissés moy aller
et luy bailla ledict dangier deux
souffletz dont elle cheut a terre
toute plate comme toute estourdye.
Si commença a crier et survint
au cry la vieille chamberiere
a qui ledict dangier commanda
de aller allumer la chandelle
mais ce pendant la bonne maistresse
la bouta du pied et entendit
et congneut bien le jeu/ tellement
qu'elle s'enfouyt tout incontinent
sans delay vers le deffunct
luy dire et annoncer les nouvelles
dont il fut si effrayé qu'il se
leva treshativement sans se seigner
ne prendre sa chemise. Or
qu'il devint depuis ne qu'il en fist
ceste dame deffenderesse n'en sçavoit
riens mais oncquespuis ne
le veit ne n'ouit parler Et avoyt
lors assés a faire de choyer dangier/
Et de luy dire qu'il auroyt
frait/ et seroit malade s'il ne s'en
tournoit coucher affin de luy rompre
son entreprinse/ mais d'autant
qu'elle le vouloyt appaiser il eschauffoit
encores plus de cherchier
ledict gallant ne ne la voulloit
oncques en façon ne maniere
qu'il est au monde possible cesser
ne delaisser aucunement pour
parolles ne pour prieres et supplications/
ains convint qu'il cherchast
par tout ou bon luy sembla
et n'atendoit la povre femme que
la mort et ne sçavoit lors qu'elle
faisoit ne ou elle estoit/ Car des
douleurs avoit assez et eust bien
voulu estre hors du monde/ nompas
pour doubte d'elle ne pour son
honneur/ car elle n'en craignoyt
ame du monde/ mais pour le dangier
ou ledict deffunct estoit/ et
le desplaisir qui l'en pouoit avoir
Or disoyt elle oultre qu'elle feut
bien deux grosses heures entieres
nudz piedz et en sa cotte simple
parmy la maison allant tousjours
aprés ledict dangier et jusques
a ce que le tonnoirre fust cessé
et dieu scet en quel paine brief
chascun eust pitié de la veoir en
cest estat/ car elle n'avoit couleur
au visaige et estoyt aussi deffaicte
que ung drappeau et si trembloit
comme la fueille en l'arbre
Et encores par maleureté advint
que le feu de la chandelle que elle
tenoit se print a ses cheveulx
mais elle si terriblement troublee
qu'elle ne le sentit oncques ne n'est
possible a femme de endurer tel
torment ne tel douleur pour une
foys qu'elle fist alors Disoyt avecques/
ce que quant la noyse
fut appaisee &amp; que dangier ne trouva
pas ce qu'il cuydoit elle envoya
incontinent ses clefz en bas pour
avoir des couvrechiefz pour chauffer
sondit feu amy/ et luy faire
revenir le cueur &amp; la parolle/ et si
n'est point a croyre qu'il ne luy fist
tresgrant mal de ce qu'elle ne pouoit
aller vers luy pour le reconforter/
mais elle avoit trop grant
empeschement et si n'estoyt pas
temps Touteffois au dernier faignant
qu'elle eust mal au ventre
elle trouva maniere de venir
en bas et vint a une course
luy dire a dieu &amp; le baiser moult
doulcement et alors les larmes
yssirent deux yeux tant d'ung costé
que d'autre &amp; ne pouoient parler
tant avoient chascun le cueur
serré/ cela faict elle s'en retourna
coucher bien dolente/ mais n'eust
sceu dormir tant larmoyoit et
avoit de mal si que le lendemain
l'en eust trouvé les draps du lict
tous plains de larmes et gemissemens.
et depuis qu'elle le sceut
que ledit deffunct fut malade elle
ne eut joye au cueur ne n'estoit
une seule journee que elle ne luy
envoyast des prunes de damas seches/
des fleurs de toutes sortes/
boucquetz odorans/ et toutes autres
choses plaisantes pour le esjouyr/
mais ce que chascun dit il
fut mal pensé ou petitement secouru
et luy bailla son medecin par
trop de medecines laxatives/ Et
puis il estoit foible et de tendre complexion/
et en effect il trespassa bien
trois sepmaines le cas advenu
Or disoit ceste dicte deffenderesse
que de la voulloir chargier de
la mort dudit deffunct c'estoit tresmal
fait/ veu qu'elle n'en avoit tache
ne coulpe/ ainçois vouldroit
qu'il luy eust cousté six pallettes
de son sang/ &amp; qu'elle ne deust boire
ne manger que du pain &amp; boire
de l'eaue d'icy a trois ans &amp; il fust
encores en vie. Disoit aussi par
autre moyen que l'en ne la devoit
charger de sa mort. Car elle n'en
pouoit mais/ et fut a la requeste
dudit deffunct qu'elle consentit que
il demourast a l'hostel &amp; pour lui
faire plaisir qui ne luy doit tourner
a dommaige et s'il eust beaucoup
a souffrir encores en eut elle
plus la moytié. Aussi ne fut ce
pas par elle que la fortune advint
ainçois par ceulx qui avoyent rapporté
faulses parolles a dangier
dont par ce moyen l'en s'en devoit
adresser a eulx et nompas a elle.
Et quant au regard de la charger
qu'elle sçavoyt bien que tout ce qui
a esté fait adviendroit. Respondit
par sa foy qu'il estoit impossible
que le cas fust advenu se premierement
danger n'eust esté embouché
des envieux dudit deffunct &amp;
ne l'eust point songé Aussi de dire
qu'elle feust consentant/ veu que
son honneur y pendoit/ cela estoit
trop notoirement faulx et ne l'en
voulut oncques charger ledit deffunct
qui en sçavoit bien la pure
verité. Si disoit ladicte deffenderesse
qui par les moyens dessus
couchez que lesditz heritiers ne faisoyent
a recepvoir en quoy que ce
soit en voye d'absolution. A ses
fins concluoit et demandoit despens
Et entant qu'il touchoit les
gens d'amours qui disoyent que
il sembloit de prime face que il y
eust grande presumption contre
ladicte dame entant que elle envoya
audit gallant qui estoit dedans
ledit gelinnier une vieille
robbe ou couverture pour le couvrir
veu qu'il geloit a pierre fendant/
et qu'elle pouoit bien penser
qu'il morfondoit illec/ &amp; pource requeroyt
que le droict d'amours y
fust gardé. Respondit ycelle dame
qu'il n'eust pas esté en toute sa
puissance de le secourir/ pour ce
que dangier estoit tousjours auprés
d'elle et qu'il faisoit autant de
pas comme elle faisoyt/ et se elle
eust fait aulcun semblant d'aller
devers luy/ tout eust esté descouvert.
Aussi ne sçavoit elle alors
ou il se estoit bouté ne qu'elle faisoit
tant estoit effrayee de l'advanture.
Surquoy les heritiers dudit
deffunct en repliquant disoyent
que elle ne se pouoit excuser de la
mort d'icelluy/ car devoit estre asseuree
de son cas &amp; avoir deux cordes
en son arc avant que le laisser
demourer leans. c'est a dire que
elle debvoit pourveoir a l'inconvenient
et luy faire deux chemins
affin au moins quant danger fust
venu par l'ung qu'il s'en allast par
l'autre mais elle avoit ouvré au
contraire/ car elle avoit mys le povre
homme coucher en la gueule
des loups qui l'eussent voulentiers
devoré se par amours ne eust
esté secouru/ &amp; quant du secours
qu'elle disoit avoir fait audit deffunct
ne sert de riens. et aussi pour
monstrer l'experience du contraire
oncques n'avoit esté au service
dudit deffunct ne porter le dueil.
comme se jamais ne l'eust congneu
Si fut dupliqué par ladicte deffenderesse/
en disant que c'est plus
grant paine la moyctié de porter
le dueil dedans le cueur que dehors
&amp; mettre une robe noire car
l'ung griefve et touche de pres/ et
l'autre n'est que pour faire maniere/
et en y a beaucoup qui font le
dueil par dehors mais ne leur en
chault. Si estoit ladicte deffenderesse
de ceulx mesmes qui le portoyent
au cueur car jamais n'oublyoit
le deffunct/ et n'estoit jour
ne nuyct que elle n'en plourast et
priast pour luy quant il luy souvenoit
de sa grant douleur et debonnaireté.
Au regard des deux
chemins il n'est personne si saige
ne si advisé qui ne perdist le sens
mesmement quant l'en n'a pas le
loisir d'y penser et que ung tel inconvenient
vient si soubdainement
et en parlent plusieurs bien a leur
aise par ce qu'ilz ne sçayvent que
c'est. si disoit par ses moyens que
a elle l'en ne pouoit riens demander
dudit cas comme dessus. Lesquelles
parties ouyes en tout ce
qu'elles ont voulu dire &amp; aleguer
elles ont esté appointees contraires
et en enqueste/ laquelle a esté
faicte/ et rapportee par devers la
court et ont depuis les parties baillé
reprouches produit ce que bon
leur a semblé. Si a la court veu
finablement ledit procés enquesté
et tout ce qui il failloit veoir
en grant et meure deliberation/ &amp;
tout veu et consideré ce qu'il failloit
a considerer la court dit que
elle absolut la dame des impetitions
&amp; demandes des heritiers dudit
deffunct comme non coulpable
du cas &amp; recompense les despens
d'ung costé &amp; d'autre &amp; pour cause</p>

<div class="chapter"></div>

<h2 class="nobreak">¶ Le .xxiii. arrest.</h2>


<p>En la court de ceans c'est
assis ung aultre procés
entre une dame apellant
d'une part &amp; ung sien intime d'autre/
&amp; disoit ladicte appellant que
jaçoit ce qu'elle ne luy eust meffait
ne mesdit en riens/ mais ay tousjours
taché a luy complaire/ neantmoins
ledit intime c'estoit vanté
de luy porter dommaige &amp; de fait
l'a menacee de la faire prisonniere/
et voulant faire information
pour la prendre elle s'est sentue grevee
et en a appellé. Si concluoit
tout pertinent en matiere d'appel
qu'elle a esté mal menacee &amp; bien
appellé par elle A ces fins offroit
a prouver et demandoit despens
de la partie dudit amant fut deffendu
au contraire &amp; disoit que ung
soir bien tard ainsi que il passoit
par devant l'huys de sadicte dame
il commença a toucer affin qu'elle
l'ouyst pour dire dieu vous doint
bonne nuyt/ mais aussi tost qu'elle
entendit que c'estoit il elle print
ung seau d'eaue &amp; le gecta a sa fenestre
sur sa teste et dedans le dos
tellement que le povre homme fut
tout esfarouché &amp; cuidoit bien estre
noyé. Aprés laquelle eaue gettee
la dame &amp; sa chamberiere commencerent
a rire si hault &amp; se mocquer
qu'il les peust bien ouyr/ dont
il fut plus dollent que par devant
et pour ceste cause s'en estoit plaint
a la justice d'amours qui avoit ordonné
faire information du cas
pour aprés y pourveoir. Or disoit
que le cas estoit maulvais/ car
il avoit esté fait d'aguet a pensee
et avec propos deliberé en hayne
et desrision d'amours/ et contre le
dit amant qui estoit en sa sauvegarde/
parquoy il cheoit grant reparation
mais encores l'en ne faisoit
que l'information pour la verité/
&amp; par ainsi d'en avoir appellé
l'appellation n'estoit recepvable/
aussi ne faisoit a ladicte dame aucun
grief/ car quant l'en l'eust voulu
prendre il estoit lors temps d'en
appeller &amp; nompas de l'information.
Disoit avec ce ledit amant
que jamais n'en eust parlé si n'eut
esté la mocquerie &amp; risee qu'elle &amp;
sadicte chamberiere en firent quant
il fut ainsi moullé/ et concluoit affin
de non recepvoir allias mal appellé/
en requerant provision.
A quoy fut replicqué par l'appellant
disant que sus sa foy quant
l'eaue fut gectee/ elle ne cuydoyt
point que ce fust il Et aussi ce ne
fut elle pas qui la lui gecta mais
sa chamberiere qui estoit jeune &amp;
sote dont elle fut moult courroucee
aprés/ combien qu'elle n'y eust
peu mettre remede car la chose estoit
ja faicte/ mais quoy que ce soit
ne se farcerent oncques de luy/ et
ainsi de se plaindre a ledit amoureux
grant tort. Aussi n'y avoit il
danger de son costé/ car l'eaue estoit
nette si lui estoit moult proffitable
pour le rafreschir. Et au
regard qui fust en la saulvegarde
d'amours elle n'en sçavoit rien
aussi ne luy en avoit on riens signifié.
Ledit amant pour ses dupliques
disoit qu'il n'estoit que de
bonne chaleur &amp; que ladicte dame
ne se pouoit excuser pour dire qu'elle
ne cuidoit point que ce feust il/
Car il avoit toussy une foys/ ou
deux tant que elle l'avoit bien entendu/
Et fut la chose faicte a la
main pour se farcer de luy et despriser.
et quant a la saulvegarde
ne la pouoit ygnorer/ car il estoit
tout notoire que tous amoureux
qui vont de nuyt sont en la sauvegarde
d'amours tout ne plus/
ne moins comme sont les oubliers
qui vont par la ville et de ne
leur toucher sur peine de perdre le
poing. surquoy les parties ouyes
elles ont esté appoinctees a mettre
par devers la court &amp; au conseil
ce que bon leur sembleroit/ si
a la court veu ledit procés &amp; tout
ce qu'il failloit veoir en ceste matiere
et a tout veu la court dit qu'il
a esté mal appellé par ladicte appellante
et l'amendera en la condampnant
es despens de la cause
d'appel/ la tauxation reservee. et
ordonne la court que ladicte dame
et sa chamberiere comparoistroyent
ceans en personne pour
estre interrogué sur ledit cas. Et
ce faict la court pourvoyera sur tout
&amp; fera droit aux parties ainsi
qu'il appartiendra par raison.</p>

<div class="chapter"></div>

<h2 class="nobreak">¶ Le .xxiiii. arrest</h2>


<p>En la court de ceans c'est
assis ung aultre procés
entre une jeune dame appellante
d'une part/ et ung jeune
amant intime d'aultre part. et disoit
ladicte appellante que comme
entiere et loyalle ou elle debvoit
estre elle avoit esconduit ou
debouté ledit intime Touteffois
affin qu'il n'en feust mal content
ou qu'il ne cuydast qu'il eust haine
a l'encontre de lui faisoit tousjours
ung commun acueil comme
aux aultres. Or disoit elle que
une journee ainsi comme elle et
d'aultres de ses voysines jouent
au propos il se vint seoir auprés
d'elle. Et advint a son tour que ainsi
qu'il parloit a elle a l'oreille pour
luy dire son mot et proposer dessus
que icelluy gallant en haulsant
la pate du chapperon la baisa
tout a coup/ duquel baiser ainsi
prins d'emblee et par trahyson
ceste dame si a appellé et relevé/
et pource concluoit tout pertinent
qu'il avoit esté mal procedé &amp; tres
mal exploicté par ledit amant et
bien appellé par elle offrant prouver
et demandoit despens. et au
surplus elle requeroit que il luy
fust deffendu de plus ne luy toucher
en quelque façon que ce fust
De la partie dudict amoureux
intime fut deffendu au contraire
et disoit que voirement se trouva
assis avecques elle/ et plusieurs
aultres qui jouoyent audit propos
&amp; fut vray qu'en s'approchant
vers elle pour luy dire le mot qu'il
avoit pensé son pied luy grila devers
elle &amp; ainsi lui cuidant dire
en l'oreille sa bouche froya ung
peu contre sa joue/ mais cella ne
doit estre reputé pour ung baiser
car ce n'estoit que ung glyssement.
Aussi n'avoit il touché que contre
la joe et l'orelle. Et n'y avoit eu
saveur ne odeur quelconque ains
encore luy rechigna elle comme
s'elle l'eust voullu menger pourquoy
de se plaindre avoit ladicte
dame grant tort. et n'estoyt l'appellacion
recepvable ne valable
veu mesmement qu'il ne luy avoit
faict aucun grief et pour ce concluoit
a ses fins et qu'il fut dit qu'elle
avoit mal apellé offrant a prouver
et demandoyt despens. Cest
appellant pour ses replicques disoit
que par telz moyens prendre
baiser c'est larcin publique &amp; que
l'en ne pourroyt pugnir telz malfaicteurs/
car c'est a eulx trop entreprins
et en peult venyr trop
d'inconvenient Et peult estre que
ceulx qui les voyent ainsi prendre
ne l'oublyoient pas aussy de legier
et pensent a l'adventure ce qui
n'est pas et aussi quant les autres
a qui la chose touche le sçavent
ilz en prennent des merencolies &amp;
aussi des desplaisances beaucoup
et cuident souvent que leurs dames
par ce moyen ayment autres
que eulx parquoy avoit appellé
dudit baisier l'appellation estoyt
bien recepvable. Et ne valloyt
rien de dire au contraire que cela
ne luy portoit point de prejudice
car ce n'estoyt pas son plaisir
qu'il la baisast ne touchast en aucune
maniere et concluoit comme dessus
Mais ledit intime pour ses dupliques
disoit que autant en emportoit
le vent et que nul qu'elle ne pouoyt
sçavoir qu'il l'eust baisee : car la pacte
du chapperon estoit au devant
Finablement les parties ouyes
elles ont esté appointees en droit
et au conseil. Si a la court veu
ledict procés ce qu'il failloit veoir
en ceste matiere : Et tout veu la
court mect ceste appellation au
neant et sans amende ne despens
et ordonne la court que doresnavant
l'en ne jouera plus audit jeu
de propos sinon que dangier ou chagrin
soient entre deux &amp; pour cause</p>

<div class="chapter"></div>

<h2 class="nobreak">¶ Le .xxv. arrest.</h2>


<p>Ceans c'est plaint ung amoureux
d'une sienne dame/
disant que combien
qu'il l'ait longuement servie et qu'elle
ait peu apparcevoir sa bonne
voulenté/ neantmoins elle ne l'a
voullu aymer ne prendre en grace/
ains luy a ja respondu par
plusieurs fois qu'elle ne le veult
aymer plus luy que ung aultre
&amp; qu'elle ne sera subgecte en amours
tant qu'elle vive affin qu'il se pourvoye
ailleurs/ Et ainsi se povre
gallant a des maulx beaucoup
a souffrir/ car il a mis tout son
cueur en elle qu'il en vouldroyt
bien oster et retirer/ Mais il ne
peut et pource requeroit qu'elle fust
condempnee a le recepvoir en sa
grace comme son serviteur et amy :
ou aumoins qu'elle fist tant
qu'il ne luy souvenist plus d'elle
et ne luy en chaulsist point. Et
sur ce a ladicte dame deffenderesse
deffendu au contraire disant
que au regard d'elle pour obvier
aux grans maulx qu'elle veoyt
tous les jours advenyr a ceulx
et celles qui sont au plaisir &amp; service
d'amours elle ne veult personne
aymer ne mettre son cueur
plus a l'ung que a l'autre/ car selles
qui le font s'en tiennent deceveurs :
et advient voullentiers
qu'elles en seuffrent beaucoup d'oprobres
et en perdant leur bonne
renommee/ dont aulx gallans
ne chault guieres/ car ilz ne pensent
que a leur singulliere voullenté/
et leur semble que ce qu'ilz
songent leur doibt advenir dont
ilz sont bien loing Et aussi pour
faire tout uny n'avoyt ladicte dame
entencion d'aymer aulcun/
ains voulloyt demourer et la
franche liberté. Et ledict complaignant
avoyt mys si fort son
cueur en elle qu'il ne l'en pouoyt
oster dont c'estoyt follye a luy/
car il aymoit sans partie Et quant
est de requerir qu'il ne luy souviengne
plus d'elle : respondict ladite
dame qu'elle ne le sçauroit garder
de songier et de penser a elle/
se luy mesmes ne s'en voulloyt
garder/ Car elle n'avoit pas la
clef de son cueur. Aussy telz pensemens
ne viennent que de folles
voullentés qui suffocquent
les cueurs des gens par trop legier
croire &amp; fole esperance en quoy
l'en ne se doibt fier : mais en tant
qu'il luy touche ne luy souvient
de luy que bien a point. Et disoyt
oultre qu'elle ne peche en riens
qu'il ne l'oste de l'amour qu'il
dit avoir en elle veu qu'il s'i abuseroit
trop longuement. Si concluoit
par ses moyens affin d'absolucion
et demandoit despens/ et
aprés le procureur d'amours
qui touchant ceste matiere c'estoit adjoint
avec ledit povre amant demandeur.
Si disoit que une femme
de quelque estat qu'elle soit s'elle
n'est une fois en sa vie amoureuse
et au service d'amours elle
ne sera jamais bien venue du monde/
ains doibt estre reputee tout
son temps comme une beste brute
qui n'a point d'entendement/ car
tous biens viennent d'aymer et
qu'il soit vray l'en le peult veoir
par experience de celles qui ayment
car d'amours vient joye plaisance
et desplaisance/ aise et desaise
de tous les biens du monde ne n'aura
jamays femme ne homme
qui soit amoureulx disette de biens/
car l'en a tousjours assés et
vault myeulx ung soubzrys/
ou ung petit genoul ou quelque
petit signe que l'en s'entregette l'ung
a l'autre que avoir cent muys de
blé au grenier car au moins telz
biens d'amours ne se peuent diminuer
et si ne les fault point vanner
pour les chardons. Et aussi
l'en voit communement que une
femme qui est amoureuse est tousjours
joyeuse ne n'y a celluy qui ne
tasche a luy faire plaisir. et si s'entrebat
l'en encores pour estre des
premiers a la servir elle sera tousjours
coincte jollye et bien cueillie
et n'y a ordure qui s'osast prendre
a sa robe/ mais au contraire
celles qui renoncent au servyce
d'amours sont maleureuses et chetives
et ne veult l'en avoir a faire
a elles sinon en passant pour dire
dieu gard et a dieu dame. Et
tous les plus grans biens qu'ilz peuent
avoir c'est quant elles se treuvent
es festes ou on dance ou en
aultre lieu qu'on fait bonne chere
qu'elles sont assises en banc pour
parler du temps passé regardés
le personnages et vieulx habitz
qui sont pourtraictz en ses tapisseries
de nopces de deviser illecques
a ung coingnet du temps
jadis n'avoyent garde d'eux habiler
de telz habitz qui courent maintenant/
et l'une belle commença a
dire tout est changé/ et qu'elle ne congnoist
plus rien au monde/ et l'autre
dira que ce n'est que folie d'y mettre
son cueur veu qu'il fault mourir/
et en ce prennent leur deduyt
et ne leur dure gueres/ car quelque
chose qu'elles en disent elles
vouldroient en leurs cueurs estre
aussi jolyes que les aultres et
avec ce elles n'ont point de bien
car lors n'en tient l'en pas grant
compte/ parquoy n'ont point de
joye ne liesse ains languissent sur
le pied &amp; pource disoit ledit procureur
d'amours qu'il avoit choys
de l'ung a l'autre et qu'il ne pouoyt
croire que ceste dame de si vaillant
cueur reffusast son service/
et affin que il en sceust la verité
requeroit qu'elle jurast c'elle vouloyt
a tousjours renoncer aux
biens &amp; service d'amours surquoy
elle interroguee dist et afferma
que ouy &amp; qu'elle n'avoit cure d'aymer
quelque gallant que ce fust
pour aucunes causes que a ce la
mouvoient. Ouyes les responces
et affirmations ledict procureur
d'amours print ses conclusions
a l'encontre d'elle tant qu'elle
fut banie &amp; privee a tousjours du
royaulme d'amours/ et des biens
qui y sont et qui n'y eust personne
qui se esbahyst ne parlast a elle
en quelque maniere que ce fust
sur peine de confiscation de corps
et de biens et qui tous ceulx qui
luy verroyent desormais tenyr
boucquetz les luy allassent arracher
des mains devant tout le monde
comme indigne de les porter
Et avec ce que nonobstant la renonciacion
par elle faicte et sans prejudice
d'icelle fust condampnee a le
saluer et rire de l'oeil et de bouche
tant seulement et pour ce gallant
aimer tant qu'il fust revenu a santé
de la maladie qu'il avoyt a cause
d'elle. Et oultre requeroit que a
greigneur seureté il fut baillé a
elle en garde pour le penser durant
sa maladie en telle maniere que s'il
rechet jamais en l'estat l'on s'en pourra
prendre a elle. Et aussi qu'elle fust
tenue de respondre ou que telles aultres
conclusions fussent adjugees
audict procureur d'amours qui la
court aviseroit Surquoy ladite
dame dessusdite disoit que veue la
revocation par elle faicte de ne aimer
ne d'avoir aucuns biens d'amours/
l'en ne luy pouoyt plus
rien demander : car elle estoit exempte
de la court/ et non tenue de
proceder/ mais devoyt estre mise
hors de procés Et quant est des
conclusyons prinses contre elle
par les gens d'amours disoit qu'elles
n'estoyent recepvables : car amour
vient de voulenté et de plaisir.
Et ainsi doncques puis que une
foys elle avoyt declairé que son
plaisir n'estoit point d'aymer l'en
ne la devoyt de raison contraindre
par force aymer ne ne s'en devoit
plus la court mesler. Et au
regard d'avoir en garde le malade :
elle respondoyt qu'elle n'en prendroit
jamais la charge : pour ce
qu'elle avoit assés a faire de se garder
elle mesme. Et quant est de
porter fleurs ou boucquetz bien
s'en passeroit Mais le povre amant
par ses repliques disoit qu'il estoyt
content qu'elle demourast en sa liberté
et qu'elle feist tout ce qu'elle
voudroit pourveu qu'il ne luy souvint
plus d'elle combien qu'il ne
luy estoyt possible que jamais la
sceut oublier/ et s'en estoit bien esforcé
tant par voiages et pelerinaiges
qu'il en avoit fait que aultrement
car tout rien n'y a voulu/ car de
tant plus qu'il en estoit loing c'estoit
alors qu'il avoit plus grant desir
de s'en approucher. parquoy son
cas estoit pitoyable et moult favorable
entendu mesmement qu'il
n'estoit possible de recevoir garison
synon de la grace de sadicte
dame pour occasion de laquelle
sa maladie luy estoit venue : et a
ce qu'il fust guery et estoit content
de mourir entre ses mains/ en offrant
de la quiter de sa mort et aussi
de deffendre a ses heritiers de
ne luy en jamais rien demander
Mais ladicte dame perseveroyt
tousjours en ses reffus disant
que celles qui y sont bien se y doivent
tenir/ et que de soy obliger
en une chose ou elle n'est point tenue
jamais ne le feroyt pour rien.
Oultre elle disoit qu'il ne luy
souvient de luy/ parquoy ne luy
doibt point souvenir d'elle : et est
bien grant simplesse d'y mectre
son cueur si avant que on ne l'en
puisse oster A quoy le povre homme
respondit que l'on n'en est pas
maistre qui veult/ et que s'il s'en
pouoit une fois deffaire jamais
elle ne aultre n'aymeroit si parfaictement
au moins qu'il ne sceust
bien comment. Ouyes lesquelles
parties en tout ce qu'elles ont
voulu dire et alleguer elles ont
esté appointees a mettre par devers
la court et au conseil. Sy
a la court finablement veu ledit
procés avec ce qu'il failloit veoir
et visiter en ceste matiere. Et
tout veu et consideré la court dit
que veu et visiter la renonciation
faicte par ladicte dame deffenderesse
de ne servir jamais a amours
elle ne tiendra court ne congnoissance
de ceste matiere mais
elle ordonne qu'il sera deffendu a
tous galans subjetz &amp; serviteurs
d'amours qu'ilz ne soyent si osez/
ne si hardys de la mener danser
en quelque feste qu'elle soit ou voise
ainçois qu'on la laisse toute comme
une femme habandonnee et
bannie de toute joye. Et pareillement
sera deffendu a tous cousturiers
qu'ilz ne luy facent aucunes
robbes ou vestemens a la nouvelle
façon/ mais que ilz mettent
tousjours en celles qu'ilz luy feront
ung gros ply entre deux menus
que devant ou derriere elles soyent
mal arondies que legier passe
d'ung costé affin que chascun
congnoysse que avant ses jours
elle deviendra chartreuse/ et que
par ce moyen elle soit esloingnee
et privee de toute joyeuse compagnie.
Et au regard de la provision
requise par ledit povre amant
malade/ la court dict que elle n'y
peult toucher mais de grace combien
qu'il ne soit acoustumé de faire/
luy conseille de se pourveoir
ailleurs de dame/ ou de se vestir
de dueil/ affin que le cueur d'elle
puisse ung peu amollir.</p>

<div class="chapter"></div>

<h2 class="nobreak">¶ Le .xxvi. arrest.</h2>


<p>Aux cryees d'une tresbelle
fille se sont trouvés
sept opposans Et disoit
le premier qu'il avoit bien desservy
l'amour d'elle et qu'il la voulloit
bien par quoy la requeroit a
avoir devant tous les autres. le
second opposant disoit qu'il avoit
tout son cueur en elle &amp; disoit qu'il
l'avoit de pieça choisie pour estre
son serviteur si c'estoit son plaisir
Le tiers disoit qu'il l'avoit premierement
requise &amp; fait ses diligences
en temps &amp; en lieu et ainsi devoit
estre preferé. Le quart disoit
que s'elle prenoit autre que luy se
devoit estre a la charge de lui faire
ung petit genoul/ &amp; ung soubris
qu'elle luy avoit promis que
toutes et quantes foys qu'il passeroit
par devant elle. Le .v. disoit
aussi qu'ilz avoyent promis
de eulx entre aymer ensemble/ et
de faire des biens l'ung a l'autre
Et pource requeroit qu'il ne fust
pas oublié ne mys des derniers.
Le .vi. disoit que combien que il
eust bon droit de s'opposer toutesfois
attendu qu'il y avoit tant de
opposans il ne requeroit seullement
que la grace d'elle et que on
l'eust pour recommandé a jour de
payer comme ung autre. Le .vii.
et dernier disoit qu'il l'avoit songee
deux ou trois fois la nuit/ &amp; aussi
on luy avoit rapporté qu'elle le
aymoit bien/ parquoy requeroit
estre preferé devant tous autres
A quoy dangier et malle bouche
qui estoyent adjoinctz a veoir juger
ce decret desdictes criees &amp; disoyent
que lesditz opposans s'abusoyent
bien de y venir par opposition
car il n'y sçavoit nul qui eust
droict en la proprieté des choses
criees ne qui deust empescher d'en
disposer a leur plaisir &amp; devoient
lesditz opposans venir par requeste
et supplication &amp; nompas par
main armee. Et quant est des parolles
&amp; gracieux semblant qu'on
leur avoit donné disoyent lesditz
dangier et malle bouche que filles
ne ont point de vouloir ne de
faculté de choisir ou eslire et oultre
quelque double parolle ou bel acueil
que facent aux gallans cela
ne peult prejudicier sinon a ceulx
qui se y fient trop de leger &amp; pource
de s'i attendre estoit grant simplesse
avec plusieurs autres raisons
servans leur cas Surquoy
parties ouyes elles ont esté apointees
en droit et au conseil. Et a la
court finablement veu ledit procés
lesdictes criees avec les causes
d'opposition &amp; tiltres de chascun.
Et tout veu et consideré la
court dit que nonobstant les oppositions
desditz opposans dont
elle les deboute ledict decret sera
adjugé a la voulenté desditz dangier
et male bouche mais ladicte
fille choisira celluy des opposans
qui mieulx luy plaira pour estre
son amy et serviteur et condampne
les opposans es despens.</p>

<div class="chapter"></div>

<h2 class="nobreak">¶ Le .xxvii. arrest</h2>


<p>En la court de ceans c'est assis
ung procés entre ung
povre amant appellant de certain
reffus a luy fait par sa dame intimee
d'aultre part/ et disoit ledit
appellant que la chose qu'il desiroit
plus c'estoit d'estre en la grace
d'elle et qu'elle eust souvenance
de luy. Or disoit que a ceste occasion
&amp; affin qu'elle l'eust en memoire
il se advisa aux estraines dernieres
passees de luy faire ung
des plus beaulx/ et riches mouchoirs
qu'il estoit possible de faire
ou son nom estoit escript a lettres
entrelassees le plus gentement du
monde/ et luy avoyt bien cousté
quatre escus/ car il estoit attaché
a ung beau cueur d'or et franges
de menues pensees. Si fut vray
que le povre gallant mesme luy
presenta ledit don audictes estraines
mais elle n'en eut cure ainçois
l'a reffusé en disant qu'elle n'en prendroit
point &amp; qui plus est maintenant
luy fait pire chiere que elle
n'avoit acoustumé par avant en
luy rechisgnant a chascun coup/
parquoy se gallant voyant qu'il
n'y pouoit trouver aultre maniere
a appellé dudit reffus et rechignement
en la court de ceans. et
pour ce concluoyt tout pertinent
en matiere d'appel qu'il avoit esté
mal reffusé mal rechigné et bien
appellé par luy. A ses fins il offroit
a prouver &amp; demandoit provision
d'estre remis en l'estat qu'il
estoit par avant son appel et despens.
De la partie de ladicte intimee
fut deffendu au contraire et
disoit que c'elle luy rechisnoit ou
faisoit maulvaise chiere/ l'on ne
s'en debvoit pas esbahir/ car il se
vouloit trop moquer d'elle de luy
presenter ung tel don qui n'estoit
pas recepvable veu que c'elle l'eust
prins elle eust confessé en effect d'estre
morveuse. car aussi il ne sert
que de moucher/ pource a bonne
et juste cause l'avoit reffusé et n'estoit
par consequent l'opposition
dudict reffus vaillable. Et concluoit
a ses fins/ et quant est de la
provision n'en doibt point avoir/
car pour meffaire/ ou mesprendre
si lourdement envers sa dame qui
debvoit garder de courroucer elle
n'estoit tenue de rendre plaisir. A
quoy ce povre amant disoyt que
en telles matieres l'on ne debvoit
pas tant regarder au don que a
la voulenté du donnant. et affermoyt
par sa foy que jamais n'eust
pensé la ou sadicte dame pense/
mais seullement luy avoit fait
faire ledict mouchouer qui estoit
moult beau &amp; riche pour l'amour
d'elle et affin que quant elle metteroyt
la main a ses clefz elle le
veist ou quant elle se mouscheroit
luy souvint alors de luy/ et
brief aymeroit myeulx mourir/
que faire chose en son escient qui
luy despleust/ en offrant de luy
donner en ce lieu ung aultre tel
don que elle vouldroit en requerant
pour dieu mercy entant qu'il
la pourroit avoir offensee. Surquoy
ladicte dame pour ses duplicques/
disoit au contraire que
par le propos mesmes dudict amant
prins a son prejudice il avoit
delinqué &amp; que pour donner
exemple aux autres ou affin que
une aultreffois fussent mieulx
advisez estoit besoing de y pourveoir.
Finablement parties ouyes
ont esté apointez en droit &amp; a mettre
devers la court et au conseil.
si a la court d'amours veu ledit
procés a grant et meure deliberation
&amp; tout ce qu'il failloit veoir
en ceste matiere/ &amp; tout veu dit que
il a esté bien reffusé &amp; procedé par
ladicte dame &amp; mal appellé par le
dict appellant et l'amendera en le
condampnant es despens de la cause
d'appel/ la tauxation reservee
avec ce declere la court ledit don
non recevable ne vallable en deffendant
a tous amoureux de jamais
n'en arrestez leurs dames
sur peine d'amende arbitraire &amp; de
encourir l'indignation d'amours</p>

<div class="chapter"></div>

<h2 class="nobreak">¶ Le .xxviii. arrest.</h2>


<p>Ceans c'est complaint une
femme de une sienne voisine/
disant que elle luy tient les
plus rudes termes du monde car
incontinent qu'elle voit ung homme
qui vient parler a elle toute
la journee elle ne cessera de quaqueter
mal es voisines en gectant
des petites pierres par une fenestre
qu'elle a respondant sus la rue
dessus les gens qui estoyent a son
huys pour les en faire aller. Et
puis quant on n'en tient compte
ou que l'en ne s'en bouge/ elle s'en
vient plainement a ladicte fenestre
tousjours/ et dire dieu vous
gard comme pour dire/ je vous
voy bien et proferant plusieurs
aultres parolles mal sonnant/ &amp;
encores plus elle non contente de
toutes ses choses ycy tressouvent
elle murmure &amp; se elle a quelque
robbe ou chapperon nouveau ceste
femme deffenderesse va publier
incontinent que elle sçait bien
qui luy a donné &amp; que tel l'a payé
qu'on ne cuyderoit pas en luy faisant
plusieurs autres oultrages
et desplaisirs. Et pour ce requeroit
icelle demanderesse qu'il fust
deffendu a sa voysine de ne parler
contre elle sur paine de luy parcer
la langue et que sa fenestre par
ou elle vient escouter les gens
fust abatue &amp; demandoit despens
De la partie de ceste deffenderesse
fut deffendu au contraire et disoit
qu'elle avoit tousjours vescu
paisiblement/ et n'eut jamais
noise en la rue si non depuis que
ladicte demanderesse y estoit venue
demourer qui n'estoit contente
des biens qu'elle a/ mais veult
entreprendre sus les aultres et si
luy semble pour deux/ ou troys
robbes qu'elle a qu'on la doibt appeller
ma dame et qu'elle doit supediter
tout le monde. Or ne le
vouldroit point ycelle deffenderesse
la despryser/ mais aussi ne
la souffriroit jamais a son pouoir
entreprendre sus elle. Combien
qu'elle y a bien tasché par plusieurs
foys. Et est vray que par
faulx rapors elle luy a soutrait
ung des meilleurs chalans qu'elle
eust pourquoy s'elle en est courroucee
contre elle/ l'en ne s'en doit
esmerveiller et s'elle a parlé contre
elle aussi a la damoyselle/ et
dit d'elle des maulx infinis dont
elle laissera la vengeance a dieu
qui sçait tout. Et quant est de sa
fenestre elle est sienne &amp; en sa maison.
Parquoy elle y peult estre a
toute heure ne ne la pourroyt on
empescher qu'elle n'y viengne quant
bon luy semblera. Au regard des
chapperons/ et des robbes nouvelles
disoit qu'elle n'a pas dit encores
tout ce qui en est/ &amp; que quant
il fauldroyt nommer ceulx qui les
ont donnees/ voirement elle les
nommera bien parquoy de se plaindre
d'elle &amp; avoit la demanderesse
moult grant tort Et au surplus
concluoit affin de absolution et
de despens. A quoy ladicte demanderesse
respondit disant qu'il vauldroit
beaucoup myeulx estre logé
aux champs que emprés une
femme envieuse/ car elle ne se peult
taire tant est courroucee du bien
d'aultruy &amp; si en est le service d'amours
empesché par ce que plusieurs
entreprinses se pourroient
faire qui en son rompus et advient
moult voulentiers que par telles
malles bouches l'honneur est
sans cause tolu. et donne l'en charge
a ceulx qui n'en peuent mais/
et semble que veu que on ne luy
dit mot et aussi qu'on n'entreprent
rien sur elle qu'elle deust bien estre
contente Mais elle aymeroit mieulx
mouryr qu'elle ne parlast
ou dist mal d'ung chascun &amp; ne vit
d'autre chose oultre ladicte demanderesse
que sadicte voisine a bien
grant tort et luy venoyt de ung
faulx couraige de venir escouter
les parens et amys/ et de gecter
des pierres pour les faire departir
Disoit aussi pareillement
que en sa vie ne fist ung rapport
maulvais de ladicte deffenderesse
ainçoys luy vouldroit a son
pouoir garder son honneur comme
le sien. Et s'elle avoit aussy
bonne voullenté et desir comme elle
certainement il ne fauldroit point
plaidoier. Surquoy ycelle deffenderesse
disoit au contraire que
sa partie adverse n'est q'une flatteresse
et baveresse/ et que avant
qu'elle y venist chascun estoit bien
d'accort et sans murmure/ mays
maintenant l'on n'oyt que debat
et noyse pour et a l'occasion d'elle.
Finablement parties ouies elles
ont esté appointees en droict
et a mectre devers la court et au
conseil. Si a la court veu et visité
ledict procés/ et tout ce qu'il
failloyt veoir en ceste matiere et
tout veu et consideré : dict que la fenestre
par ou ladicte deffenderesse
vient escouter les gens et getter
les pierres sera seellee et muree
comme une chose condampnee. Et
au surplus deffent la court a chascune
des parties qu'elles ne parlent
l'une a l'encontre de l'autre en quelque
façon ne maniere que ce soyt
sinon en tout bien et en tout honneur
sur peine de la hart et de confisquation
de corps et de biens.</p>

<div class="chapter"></div>

<h2 class="nobreak">¶ Le .xxix. arrest.</h2>


<p>Ceans c'est complaint une
dame d'ung sien amy disant
qu'elle a despieça donné
son cueur a luy du tout &amp; qu'il
n'est possible a femme de aymer
tant homme qu'elle a faict luy/
mais pource que il le scet bien il
n'en faict guaires de compte/ &amp; la
faict languir en maintes manieres
et pour quelque priere que elle
luy face il ne la veult entretenir
ne luy bien faire/ et quant
elle l'envoye querir pour venyr
vers elle il se faict celer. Et encores
luy promect par serment qu'il
y viendra il se faict aller querir
trois ou quatre fois et n'en peult
l'en venir a chief que a bien grant
peine combien qu'il n'y a homme au
monde mieulx festoyé ne mieux
venu quant on le peult avoyr.
Disoit avec ce que puis n'a gueres
ceste dame a sceu et est advertie
que ledict galant en ayme une
aultre/ et est la cause par laquelle
il fait tant de reffus qui est tres
mal faict a luy/ car il luy a promys
foy et loyaulté/ et a veu le
temps qu'il eust esté bien eureux quant
seullement elle luy eust voullu
soubzrire d'ung oeil/ mais l'en dict
bien vray quant ilz ont faict des
gens il ne leur en souvient plus
et sont folles celles qui si fient &amp; disoit
ceste dame complaignant que
a l'occasion de ce cas et de ce qu'elle
voit maintenant que ledict galant
l'a layssee pour en prendre
une autre elle a eu et a si grande
desplaisance au cueur qu'elle
n'en sçauroyt boyre ne mengier
chose qui bien luy face/ Elle ne
peult durer ne dormyr de nuyct/
car tousjours sans cesser pense a
luy son cueur luy fremist et luy
viennent plusieurs vomyssemens
qui tressouvent la font esvanouyr/
elle crache sang a gros
morceaux meslés de grant ordure
qui est grant pitié. Et brief
elle se doubte que ledict gallant
ne luy ait baillé quelque maulvais
boucon dont elle a celle maladie/
elle ne veit ne n'est soustenue
que de souspirs &amp; ne boit que
de l'eaue de larmes/ les jambes
luy commencent a peler les ongles
luy cheoient : parquoy a grant
presumption contre luy. Et aussi
y a eue information faicte a sa
requeste Si requeroit ladicte dame
que ledict amant feust estroictement
detenu prisonnier et que
l'en le contraingnist a en dire la
verité par sa bouche. De la partie
de cest amant fut deffendu au
contraire et disoit que au regard
de luy il a esté comme encores est
de bonne vie et renommee ne ne
fist oncques desplaisyr a ladicte
dame ne a aultre qu'il saiche : et
aussi ne vouldroyt il faire/ et est
bien vray qu'il a fort aymé ladicte
dame et servie par long temps
sans estre en amende que bien a
point quant il l'a bien congneue
et veu ses estranges manyeres
bien peult estre qu'il s'en est voullu
deffaire et delaysser la peyne
qu'il y avoit/ Car trop est forte chose
de tousjours servyr sans loyer
aussi elle a d'autres serviteurs
ou elle peult bien renoncer/ et dont
elle doibt estre contente. Disoit
outre ledit amant qu'il n'est aujourd'huy
si perilleuse chose que de se
adresser a une dame qui a le cueur
vollaige pour le departir en plusieurs
lieulx : Car les biens qui
en pourroyent venir ne sont jamais
entiers ou parfaitz et n'en
vient que noyse &amp; discentions entre
les contendans et requerans
et quelque chose qu'elle di jamays
ne le mandast qu'il n'alast devers
elle en luy obeyssant plus qu'il n'estoit
tenu et tellement qu'il est las
du service et n'y veut plus retourner
pour le pris aussi est pourveu
ailleurs pourquoy de adresser a
luy ceste dame si ne faict a recepvoir
&amp; quant est de sa maladie qu'elle
luy vient d'ailleurs/ mays il
failloyt prendre son excusation
sur quelque chose et au surplus requeroit
ledit amant qu'elle desclairast s'elle
voulloyt charger du cas qu'elle
luy imposoit/ car il protestoit a l'encontre
d'elle d'en avoyr reparation
et conclure en amende deshonnorable
et proffitable Et sur ce que
les gens d'amours disoient que
puis nagueres ceste dame estoyt
devenue fort maigre et merencolieuse
et sechoit sur le pied. Dysoit
au contraire ledict amant que
par l'informacion qu'il a fait faire
touchant justifications et deffences
appart qu'il est bien renommé
et de leal couraige/ et y a aulcuns
tesmoings qui disoient et desposoyent
qu'il a eu beaucoup a
faire au service de ceste dame/ car
au commencement luy a esté fort
rude avant qu'elle luy voulsist
faire aucun bien Et s'elle est punie
de pareille peine elle l'avoyt
bien desservy en requerant les gens
d'amours qu'ilz se voulsissent
adjoindre avec luy tellement que
le droit d'amours y fust par tout
gardé. Et disoit qu'elle offroit
prouver ce qu'elle avoit dit et plus
encor parquoy ledit amant devoit
estre prisonnier. Et quant est a
l'information qu'il avoyt faict
faire sur ses justifications l'en n'y
devoit adjouster foy/ car tous les
tesmoings estoient a sa poste Et
au regard de sa malladie affermoit
qu'elle ne luy venoyt d'ailleurs
que de luy : Et qu'il avoit
tort de se plaindre d'elle : car jamais
ne trouvera femme qui l'aimast
autant qu'elle a faict ne qui luy face
autant de plaisirs. Et requeroit
provision au moins que pendant
le procés luy fust deffendu de non
aller devers la dame par luy nouvellement
choisie &amp; ledict amant disoit
que ce n'estoit pas raison/ car
pour elle ne devoit estre retardé
son bien. et si luy avoit fait promesse
ce n'estoit pas a tousjours/ parquoy
n'y cheoit aulcune provision
Finablement parties ouyes ont
esté appointees en droict et au conseil.
Si a la court veu ledict procés
et tout ce qu'il failloit veoir
en ceste dite matiere Et tout veu
dit que lesdites parties ne se peuent
aulcunement delivrer sans enquerir
la verité de leurs faitz/ et
qu'elles sont contraires Si feront
leur enqueste et icelle faicte et raportee
par devers la court elle
leur fera droit. Et au regard de
provision requise par ladicte dame
la court dit que aulcunne ne
luy en sera faicte pour le present
mais permet audict amoureux
de se pourveoir ailleurs &amp; de servir
telle dame que bon luy semblera
pendant le procés et jusques
a ce que aultrement en soit ordonné. &amp;. c.</p>

<div class="chapter"></div>

<h2 class="nobreak">¶ Le .xxx. arrest</h2>


<p>Ceans c'est plaint ung amoureux
d'une sienne dame
qu'il a longuement servie
disoyt que du temps qu'il eut
premierement congnoissance a elle
y estoit bien aise et avoit du sien
largement. Et quant elle luy
demandoit aulcune chose a prester
ou donner jamais ne luy eust
reffusé Or estoit vray que pour
tousjours fournir aux fraictz et
aux grans chieretés sa chevance
y avoit esté employee. Et tellement
que les eaues estoyent devenues
bien basses/ mais il cuydoit
que elle luy deust subvenir
comme il a fait a elle l'a prier de
luy aider et de l'entretenir dont n'a
riens voullu faire/ ains luy a
plainement respondu qu'il perdoit
son temps. Et que puis qu'il n'avoit
plus de quoy elle n'en tenoit
compte/ et non contente de ce luy
a faict dire qu'il se retire chiez ses
amys/ car plus n'avoit intencion
de l'aymer ne aucun bien luy faire.
Et encores qui pis est se mocque
de luy devant les aultres en
le monstrant au doy qui luy est
plus dur martire que qui luy frapperoit
d'ung cousteau parmy le
cueur Si requeroit finablement
ledict amant que sadicte dame
feust condampnee non obstant
son adversité de l'entretenir seullement
en amour &amp; luy faire bonne
chere comme elle soulloit/ et
qu'il feust preferé devant tous les
aultres attendu mesmement qu'il
estoit des premiers venus &amp; des
anciens serviteurs De la partie
de ceste deffenderesse fust deffendu
au contraire/ et disoit pour son
prouffit que quiconcques veult
d'amours jouir baille l'argent devant
la main et que c'est grant follie
que de s'attendre a escuelle d'autruy
s'il ne la fournist et remplist
Disoit avecques ce/ que le gallant
au temps de sa fortune/ et que
les biens luy venoient en dormant
il s'est mescongneu et en a festoyé
d'ungs et d'autres dont il se feust
bien peu passer Et se maintenant
se il en a disette/ il ne est pas trop
mal employé : et quant est de l'aymer
elle disoit qu'elle n'y estoit point
tenue/ car les biens et vertus qui
soulloyent estre en luy n'y sont
plus et ne failloit ja ramentevoir
les bonnes cheres du temps passé/
car ledit amant luy a faict tant
de plaisirs &amp; services aussi luy a
elle faict plusieurs services qu'il
n'est ja besoing de declairer &amp; puis
que ainsi est que povreté maintenant
le guerroye adonc elle n'en
veult plus ne en avoir plus la
garde/ Car aussy au lieu ou elle
habite n'y a que toute malheureté
et jamais ne se y treuve joye. Et
quant est au surplus pour les biens
qu'elle luy peut faire luy offroit
ung povre baston en sa main
pour s'en aller avecques la prebende
de vat'en pour recompensation
de ses services en concluant
que a tort se complaignoyt d'elle
et en demandoit despens. Aprés
lesquelles deffences proposees les
gens d'amours qui s'estoyent adjoinctz
avecques ledit amant disoyent
que ceste femme n'estoit pas
digne qu'on parlast d'elle devant
les gens de bien car par son propos
jamais n'ayme que pour argent
et ainsi confessoyt avoir vendu
les biens d'amours &amp; qu'elle en a
meschamment usé en son temps
et aussi pareillement estoit voix
commune renommee qu'elle ayme
tousjours troys ou quatre et
qu'elle les succe jusques aux os.
et puis encore s'en mocque qui est
pis/ car quelque femme que se soit
jamais ne doit despriser le serviteur
qui l'a servie combien qu'il luy
souvienne de beaucoup de fortunes/
et requeroyent lesdictes gens
d'amours a l'encontre d'elle qu'elle
fust condempnee a faire amende
honnorable et a luy rendre &amp; restituer
tout ce que elle a eu de luy
et dont il debvoit estre creu par son
serment veu la maniere de proceder/
et avec ce qu'elle soit bannye
a tousjours dudit royaulme d'amours
comme indigne d'y converser.
Ce povre amant pour ses repliques
disoit que entant qu'il luy
touche qu'il estoit encores content
que tous les biens qu'il luy avoit
donnez demourassent pour elle/
comme siens et ne vouloit qu'on
luy en ostast rien mais requeroit
seullement qu'elle l'aymast comme
devant et encores promettoit
de luy en faire. A quoy elle respondit
que quant elle le verroit en feroit
son debvoir mais jusques alors
luy conseilloit de changer air
pour recouvrer santé obvier que
il ne fust plus malade. Et disoit
oultre que a la contraindre a aymer
l'en ne sçauroit/ et aussi telle
amour qui seroit donné par force
ne dureroit point/ mais plus
de mal faict a celluy qui l'obtient
que s'il n'en avoit point. Si ont esté
les parties ouyes appoinctees
en droit &amp; au conseil/ finablement
veu le procés considerer tout ce
que il failloit considerer en ceste
matiere la court dit qu'elle condamne
ceste rebelle femme a rendre et
restituer audit amoureux tout ce
que il affermera en sa conscience
luy avoir baillé et donné/ nonobstant
l'offre par lui faicte de ne luy
en vouloir aulcune chose demander.
A laquelle offre la court ne
obtempere point veu que ladicte
deffenderesse ne l'a attemptee &amp; qu'elle
s'est rendue ingrate. et ordonne
que a ce faire sera contrainte par
la prinse de ses biens &amp; emprisonnement
de son corps. Et a tousjours
la bannist des biens et service
d'amours en disant avoir forfait
de corps et biens en maniere
qu'elle sera abandonnee a ung chascun
pour desormais servir le commun
&amp; devenir a tous publique.</p>

<div class="chapter"></div>

<h2 class="nobreak">¶ Le .xxxi. arrest.</h2>


<p>En la court de ceans c'est assis
ung procés entre une jeune
dame separee de son mary qui
ne veult qu'elle porte ses robbes
a la nouvelle façon comme les autres
disant que naguieres elle en
avoit fait faire une bien gente a
la façon qui court/ mais il luy avoit
fait oster et despouiller en disant
qu'elle ne la porteroit point
en cest estat par ce qu'elle est trop
ouverte par devant/ et que la languette
du collet va trop bas et que
le giect de la penne est ung petit
trop grant &amp; autant en ont ilz fait
de son chapperon pource qu'ilz veulent
dire que la patte est trop vollant/
et de faict l'en luy muce. De
laquelle chose elle a appellé en la
court de ceans. Sy concluoit tout
pertinent en cas d'appel qui avoit
esté mal exploicté &amp; par elle bien
appellé Et au surplus requeroit
provision que pendant le procés
elle peust vestir ladicte robbe/ et
sondict chapperon. De la partye
desdictz parens et amys intimez
fut deffendu au contraire disant
que selon la jambe le coup car le
monde parle au jourd'huy trop de
legier &amp; ce fait bon garder des premiers
courroux Or disoit il que
sadicte robbe ou houpelande que
ceste appellante avoit faict faire
n'estoit pas selon son estat/ car il
y avoit superfluité d'oultraige que
l'en luy devoit tollir pour les inconveniens
qui s'en pourroyent ensuyvir
&amp; n'estoit tel que tenir en habit et
moyen pour obvier aux langaiges
des gens qui y pourroyent penser
ce que n'est pas/ et en parler a la
volee/ et ainsi affin d'eviter tous
langages luy avoient voirement
ostez &amp; devestuz les habillemens
nouveaulx enquoy ne pouoit ladicte
dame estre grevee/ veu que
lesditz habitz en la maniere qu'ilz
sont faitz estoient excessifz &amp; superflux.
Et par ainsi concluoit affin
de non recepvoir allias mal appellé.
L'appellant pour ses repliques
disoit que ses aultres cousines
et parentes les portent bien tieulx
voire plus grans. pourquoy
doncques par plus forte raison elle
qui mieulx le pouoit faire que
elles le peult avoir ne n'y a point
d'excés ne d'oultrage ausditz habitz/
quelque chose qu'on vueille
dire. Et qui plus est n'y avoit sy
meschante morveuse qui ne les facent
faire plus excessifz et oultrageux
la moytié. Parquoy n'y avoit
apparence de empeschement
qu'elle ne les deust avoir. a quoy
lesditz intimez pour leurs dupliques
disoyent que se les unes veulent
faire les folles elle ne le debveroit
pas pourtant faire. et aussi
eulx qui en ont a garder ne le
souffriroyent point. Et si doibt
l'en en tel cas gouverner par l'oppinion
des anciens qui ont esté au
temps passé lesquelz sçaivent bien
que c'est de telles choses. Finablement
partyes ouyes elles ont
esté appointez en droit &amp; a mettre
par devers la court et au conseil
ce que bon leur sembleroit. Si a
la court veu ledit procés avecques ce
qu'il failloit veoir en ceste matiere
&amp; tout veu la court met ladicte
appellation &amp; tout ce qui a esté appellé
au neant et sans amende et
despens et pour cause. Et ordonne
que les robbes et chapperons/
et habitz d'ycelle dame seront visitez
que deux cousturiers/ et deux
pelletiers non suspectz ne favorisables
a l'une ny a l'autre des parties
&amp; avec ce que par leur raport
et visitation il y aura aucune chose
a redire ou qu'ilz ne seront assez
passables selon le temps. la court
ordonne que lesdictz cousturiers
et pelletiers les referont et metteront
a point par le conseil. Touteffois
des prochaines parentes.
C'est assavoir des deux femmes
du costé du mary &amp; deux du costé
de la femme non trop mondaines
ne bigottes que s'il advenoit qu'elles
ne se peussent accorder ensemble/
elles pourroyent se bon leur
semble appeller avecques elles
de leurs famillieres voisines en
tel nombre qu'il leur plaira pour
eulx aider &amp; conseiller mais touteffois
la court entent que de dix
parolles et oppinions qui seront
par elles dictes en la besongne/
elles ne vauldront ne seront comptees
que pour une/ veu que l'on
n'en auroit jamais trouvé la fin</p>

<div class="chapter"></div>

<h2 class="nobreak">¶ Le .xxxii. arrest.</h2>


<p>Ceans c'est complaint une
jeune femme d'ung galant
qui luy veult soustraire sa nourrisse.
Dysant que sans cesse il se
joue a elle dont il ne lui plaist gueres/
car au dernier craint qu'il ne
luy vueille brouiller son laict et
pour ce il luy en fauldroit avoir
une aultre/ laquelle chose luy seroit
ung grant desplaisir pource
que l'enfant a desja acoustumé sa
mamelle. Et disoit oultre que sadicte
nourrice a cause de l'accointance
qu'elle a nouvellement prinse
avec ce galant ne fait pas si bien
son devoir de penser sondit enfant
comme a elle soulloit mais
devient toute seiche et en chartre/
Parquoy requeroit celle dame que
ledit gallant feust condampné a
soy absenter de auprés de sadicte
nourrice et qu'il ne parlast a elle
en quelque maniere que ce feust.
de la partie dudit galant fut deffendu
au contraire &amp; disoit que a
ladicte nourrice il n'avoit ne voulu
avoir habitude que bien apoint/
et qu'il n'estoit point recors que il
eust parlé a elle sinon en passant
qu'elle luy disoit dieu vous gart
et il luy dist aulcuneffois a dieu
Et ne peult on a tout le moins que
respondre/ ou dire aulcune chose
quant on salue les gens. Disoit
oultre que veu que ladicte nourrice
ne se plaignoit de luy &amp; qu'elle
ne veult pas dire qui l'ait voulue
seduire &amp; barguignier sa maistresse
n'est pas recepvable a ce adresser
a l'encontre de luy. Aussi
pour ladicte maistresse ne pour la
nourrice et ne s'en vouldroit travailler
ung pas ains est content
qu'il ne la voye jamais/ et qu'on
la garde de luy tant qu'on vouldra.
Si repliquoit ladicte dame
et disoit que du parler ce estoit du
moins. Mais elle doubtoit bien
d'aultre chose/ c'est que il luy troublast
son laict et que quant eulx
deux seroyent ensemble pour faire
leurs besongnes ou parler de
conseil que sadicte nourrice laissast
son enfant crier tout par luy
a son ayse et que lors il cheust en
quelque lieu et s'affolast par ce que
quant on est en ce cas il n'en chault
guieres ne n'en souvient nomplus
que des vieilles matines &amp; quant
est de la poursuite que elle en faisoit
de present n'estoit que pour l'interest
de son enfant &amp; nompas de
ladicte nourrice. A quoy ledit galant
pour ses duplices disoit que
de sadicte nourrice n'avoit cure &amp;
quant il vouldroit il trouveroit
bien ailleurs a jouer en concluant
comme dessus Finablement les
parties ont esté apointees en droit
et au conseil et a la court veu ledit
procés et consideré la court dit
que ladicte dame ne fait a recepvoir
a soy complaindre dudit galant
&amp; l'a condampnee es despens</p>

<div class="chapter"></div>

<h2 class="nobreak">¶ Le .xxxiii. arrest</h2>


<p>En la court de ceans c'est complaint
ung vieillart d'une
jeune dame par ce qu'elle ne le vouloit
aymer/ disant que il luy a ja
donné plusieurs ceintures &amp; chaperons
affin de estre en sa grace/
mais elle n'en tient compte/ trop
bien quant elle veult avoir de luy
aucune chose elle le scet le mieulx
entretenir du monde en le baisant
et acolant mais quant vient au
fort luy respondit <span lang="la" xml:lang="la">nescio vos</span> en
luy faisant la renchiere/ &amp; brief il
ne scet ou il en est car quant il cuide
avoir fait c'est lors que il est a
recommencer. et pource requeroit
que veu que il a si grant amour
en elle et qu'il l'a servie et encores
a intencion de faire qu'elle fust condampnee
a l'aymer et a luy faire
des biens comme dame doit faire
a son serviteur/ &amp; de la partie de
ceste dame fut deffendu au contraire
&amp; disoit que c'est contre nature
a une jeune femme d'aimer vieillart
car ce sont choses contraires
comme blanc et noir &amp; incompatibles
comme chault &amp; froit aussi
par ordonnance d'amours que
quant ung homme est vieil il est
excusé de servir. disoit qu'elle ne
luy sçavoit bien faire il cuide que
on doive tout laisser pour entendre
a luy &amp; qu'on le doyve chauffer
&amp; froter la teste pour le endormir
qui est chose mal sortyssant
a jeune femme &amp; quant est des dons
que ledit vieillart se vantoit luy
avoir donné. Respondit qu'il n'estoit
pas vray &amp; que en sa vie ne
luy avoit donné q'une armerie a
.xvi. pampes que elle garda &amp; mist
en sa quenoulle pour la paour de
luy/ &amp; estoit donc l'accointance bonne.
Disoit oultre que elle aymeroit
myeulx estre bruslee que de
riens avoir prins de lui/ car il ne
le valoit pas. Et quant est de se
aymer il y seroit avant autant que
charlemaigne en espaigne/ &amp; aussi
l'avoit elle ja par plusieurs fois
reffusé. Et concluoit affin de non
recepvoir allias soubstenoit son
reffus &amp; demandoit les despens
A quoy il replicquoit et si disoit
que se elle ne le voulloit aymer
pour l'amour de luy/ au moins
pour son argent qu'il fust aymé/ car
il lui avoit du tout bouté son cueur
en elle/ mais la dame respondit
que pour luy ne feroit rien et pour
son argent encores moins en disant
que ledict vieillart avoit plus
grant mestier d'une bouteille et
d'une bassinouere pour son lict eschauffer
que de tous les biens d'amours
Finablement partyes ont esté
appointees en droict et au conseil.
Si a la court veu ledict procés
et tout ce qu'il failloit veoir
en ceste matiere : et tout veu dict
que a tort et maulvaise cause ledict
vieillart c'est doulu et complaint
de ladite dame et que a bonne
et juste cause elle l'a reffusé et
le condempne es despens de la tauxation
reservee.</p>

<div class="chapter"></div>

<h2 class="nobreak">¶ Le .xxxiiii. arrest</h2>


<p>En la court de ceans c'est
assis ung aultre procés
entre d'eux beaux jeunes
enfans portans le noir en leurs
devises heritiers et ayant cause
d'ung amant trespassé de dueil de
sa feue dame demandeurs en cas
d'excés d'une part et la mort deffenderesse
audit cas d'aultre part
Et disoyent lesditz demandeurs
que ja pieça dame nature de beaulté
pour monstrer l'excellence
de leur ouvraige ilz allerent produirent
et formerent ung corps
de femme le plus bel qu'on pourroit
guieres choisir dont le deffunct
fut serviteur et estoit ceste
femme avecques la beauté qu'elle
avoit d'elle &amp; remplie de toutes
les vertus especiales que jamais
femme peult avoir c'est assavoir
de doulceur d'honneur de humilité
de gratieuseté de beau maintien
et doulx regard tant que nulle
ne la passoit Et advint que pour
les grans biens qui estoyent en
elle que tout chascun luy souhaitoit
des biens largement ce luy
portoit grant honneur mais ladicte
mort qui en eut desplaisance
et pour l'oster de ce monde luy getta
son dart et l'occist piteusement
de laquelle chose ledict deffunct
son amy et serviteur/ print telle
desplaisance en luy qu'il en cheut
mallade au lict : et aprés ce qu'il
eut faict son testament ne demoura
gueres qu'il n'allast aprés elle
Or disoyent leurs heritiers que
veu que cesditz deux personnaiges
estoient en saufconduit d'amours
et en la sauvegarde/ que
ladite mort n'y avoit que congnoistre
et/ que par ainsi de les avoir
tués elle en estoit tout du long tenue
et estoit le cas digne de reparation/
attendu qu'il y avoyt eu
meurdre et occision qui estoit inreparable
et pource concluoient
lesditz heritiers et heritieres a l'encontre
d'icelle mort qu'elle fust condampnee
restituer et remettre la
vie es corps dudit feu amant et
de sadicte dame qu'elle avoit ainsi
tués s'il estoit possible &amp; faire se
pouoit/ et a tout le moins a restablir
le corps par figure &amp; a les faire
paindre au vif ainsi et en la maniere
qu'ilz estoyent au temps de
leur bonne santé/ affin que leur
pourtraicture demourast sur terre
&amp; qu'il fust encore memoire d'eux
Et avec ce que iceulx heritiers
desditz deffunctz fussent declairés
exemps de ladite mort au moins
jusques a ce qu'ilz fussent aagés
que avoit esté abregee la vie desditz
deffunctz leur fut donnee et
prolongee de temps de vivre en
ce lieu. Et pour reparacion des
excés qui estoyent grans concluoyt
en amendes honnorables et
prouffitables a la discretion des
gens d'amours. De la partie de
ladicte mort fut tendu affin de
non proceder disant que toutes choses
crees sur terre sont en sa subjection
et qu'il n'y a personne tant
soit fort qui se puisse exempter d'elle/
car elle a seigneurie et domination
sur toutes creatures humaines
soient hommes ou femmes
bestes ou oyseaulx arbres
et raciers voire et telle maniere
qu'elle leur peut abreger leur vie
et les prendre sans ce qu'il en soit
plus parlé : &amp; de ce qu'elle en faict
soit bien ou mal n'est tenue de respondre
que devant le grant juge
et n'y a justice d'amours ne d'aultre
ou elle soit subgette et par ainsi
perseveroyt en sa declinatoire
&amp; concluoit affin de non proceder
Lesditz heritiers demandeurs disoient
au contraire que en ceste matiere
estoit question de sauvegarde
et entreprinses faictes/ sur les
droitz d'amours/ parquoy la congnoissance
en appartient a la court
de ceans et non a aultre : aussi estoit
ce court souveraine &amp; y avoit esté
la cause commise de par amours
et les lettres expresse au cas/ sy que
n'estoit par ce moyen ledict declinatoire
recepvable ains debvoyt
ladicte deffenderesse aultre ou les
conclusions requesté par iceulx
demandeurs leur debvoyt estre
adjugez. En requerant l'adjonction
des gens d'amours qui de
leur costé disoient que c'estoit mal
fait aux advocatz de proposer telles
declinatoires contre l'honneur
et prerogatives de la court de ceans
ou ilz avoyent esté nourris
car il estoit tout notoire que des
abbus et entreprinses faictes au
prejudice d'amours et de ses subjectz
la court en devoit congnoistre
disoyent oultres lesdictes gens
d'amours que par beaulx previleges
et anciens droitz du demaine/
la mort n'a que congnoistre
sur amant qui sont en la sauvegarde
d'amours/ et qu'elle ne les
pouoit prendre ou faire mourir
sinon qu'ilz feussent/ ou soyent
hors d'aage/ ou que ilz ayent renoncé
a l'amoureuse aliance d'amours :
et sur ce alleguoient plusieurs
loix : disoyent aussy que
ces amoureuses n'estoyent exemptees
de la mort au moyen desdis
previleges jamais ne se mettroyent
au service veu que ilz seroyent
tous les jours en danger
de leurs personnes/ &amp; qu'il soit vray
que la mort n'avoit point de congnoyssance
sus eulx il en apparoissoit
assez/ &amp; que par experience
des amoureux qui montent et
devallent de nuyct du hault de
deux ou troys estaiges par une
touaille ou longiere pour entrer
en une maison sans eulx blesser
ou mal faire quelconque. pareillement
de ceulx qui couchent entre
deux goutieres toute la nuict
voire quant il gelle a pierre fendant
&amp; si n'ont point de la couverture
ne de froit &amp; aussi de ceulx qui
se font avaller par souspiraulx/
qui endurent aulcunesfoys aux
baingz l'eaue si chaulde qu'ilz sont
tous bruslez &amp; si ne sentent point
le feu ne la chaleur/ ainçoys par
cela guarissent toutes maladies
et de tous maulx/ et toutesfois raison
est que la ou il seroit ainsi que la
mort eust puissance sur telz parens
il n'en eschapperoit pas ung veu
les peines et tormens qu'ilz seuffrent
et les dangers ou ilz se mettent
dont touteffoys l'en ne peult
veoir du contraire et que ladicte
mort n'a pouoir ne auctorité sus
ceulx qui sont ainsi au service et
en la sauvegarde d'amours/ aultres
soyent exemptz d'elle parquoy
ne se pouoit ladicte mort excuser
qu'elle ne deust estre contraincte a
proceder en la court de ceans au
regard mesmement que les excés
par elle commis avoyent esté faitz
en enfraingnant la saulvegarde
d'amours ou lesditz deffunctz amoureux
estoyent quant il les laissit
mourir/ mais ladicte mort en
perseverant tousjours en sa declinatoire
disoit que la court de ceans
ne pouoit estre son juge car elle n'y
estoit subjecte ne obeissante &amp; oultre
plus disoit que de avoir prins et
tué lesditz deffunctz n'avoit aulcun
exemptz ne sauvegarde enfraindre
parquoy n'en pouoit congnoistre.
Et supposé qu'il y eust excés si
n'en pouoyt la matiere estre ceans
traitee car elle avoit a somer ses
garans comme fortune &amp; aultres qui
n'y respondroyent pas &amp; au regart
ces previleges &amp; exemptions dont
les gens d'amours avoyent parlé
respondit ladicte mort qu'elle a previlege
sur amours et par tout et
que avant qu'il fust oncques nouvelles
d'amours ne d'amytié elle estoit
nee &amp; usant en terre de sa puissance
&amp; s'elle differoit a faire mourir
tels jeunes amans qui ainsi se
advanturent &amp; mettent en danger
de leurs personnes par leurs folies
mondaines/ c'estoit de grace
et de permission seulement qu'on
ne luy pouoit retorquer au prejudice/
&amp; voit on tous les jours les
plus huppez passer par la quant
il luy plaist. Et si la mort ne les
prent pas quant ilz sont malades
Ains laisse faire nature son debvoir/
et attend bien souvent que
telz amans soyent tous secz/ &amp; qu'il
leur ennuye d'estre au monde en la
soubhaictant pour les biens d'amours
qui leur deffaillent en concluant
comme dessus Surquoy
les heritiers d'iceulx deffunctz demandeurs
disoyent que si leur failloit
faire ailleurs leur poursuite
ilz seroient destruitz a tousjours
et n'auroyent dequoy fournir Et
oultre disoyent que veu l'enormité
du cas la court en debvoit retenir
la congnoissance &amp; quant aux
gens d'amours ilz dupplicquoyent
et disoient que la mort ne pouoit
avoir previlleges contre ceulx
d'amours/ car avant que oncques
la mort feust/ estoit nee amyctié/
et ne fut la mort ordonnee fors que
pour appaiser les debatz de cedit
monde/ et oster ceulx qui s'entrehayent
qui font les noyses &amp; que
nature ne peult plus soubstenir :
Or estoit il ainsi que ces deux trespassez
dont estoit question estoient
en la plus grande amyctié et
aliance d'amours qu'il se pouoit faire
en sa sauvegarde. parquoy d'avoir
ainsi exploité la mort avoit
trop mesprins et excedé/ Et failloit
qu'elle en respondist ceans &amp;
non ailleurs. Ouyes lesquelles
parties en tout ce qu'elles ont voulu
dire et alleguer/ elles ont esté
apointees en droit &amp; a mettre par
devers la court et au conseil. Si
a la court finablement veu ledit
procés &amp; tout ce qu'il failloit veoir
en ceste matiere a grant et meure
deliberation. et tout veu la court
dit que ladicte mort deffenderesse
procedera en la court de ceans
nonobstant chose par elle proposee
au contraire dont elle deboute
et deffend a tous les advocatz
de ladicte court que ilz ne proposent
ou alleguent telles declinatoires
sur peine de l'amende.</p>

<div class="chapter"></div>

<h2 class="nobreak">¶ Le .xxxv. arrest</h2>


<p>A la requeste du procureur
general d'amours une vieille
femme a esté prinse &amp; constituee
prisonniere pour raison &amp; a cause
de certaines parolles mal sonnantes
qui ont esté dictes et proferees
de sa bouche. Si a depuis
esté interroguee sus les charges/
et informations faictes a l'encontre
d'elle sus quoy en effect elle a
deposé et confessé que veritablement
en haine et despit de ce qu'elle
ne estoit appellee de aller aux
grans chieres comme sont bancquetz
&amp; nopces ainsi que les aultres
elle mal meue &amp; de de felon couraige
avoit et a dit que ce n'estoit
pas tout acquest d'y estre &amp; que s'elle
estoit homme aussi bien qu'elle estoit
femme elle n'y laisseroit pas
de leger aller sa femme ne ses filles
avec plusieurs autres choses
au prejudice d'amours/ et de ses
droitz declairees a plain en sa confession
qui a esté monstree aux
gens d'amours lesquelz ont par
ycelle prins droict et baillé leurs
conclusions tendant affin que ladicte
vieille qui avoit parlé contre
la souveraineté d'amours fust pugnie
de pugnition corporelle et oblicque
pour monstrer exemple
aux autres/ et en ce faisant qu'elle
eust la langue couppee ou que
on luy plantast ung fer chault et
ardant au visage. Et aussi qu'elle
feust bannye a tousjours hors
du royaulme d'amours et ses biens
declarez confisquez. A l'encontre
desquelles conclusions ladicte
vieille deffenderesse pour la diminution
de la paine/ disoit que
l'en ne doit pas de si pres prendre
garde aux parolles des femmes
Car souvent parlent de legier et
contre elles mesmes/ mais entant
qu'il luy touchoit elle sçavoit bien
voirement que elle avoit failly/
et mal parlé. Mais la court
devoit avoir regard a ce que se avoit
esté par chaulde colle &amp; sans
y penser et aussi par la desplaisance
de ce que n'en ne tenoit compte
d'elle et qu'on ne daignoit la mander
ausdictes festes &amp; bancquetz.
Si a la court veues les charges
et informations/ la confession de
ladicte deffenderesse/ les conclusions
des gens d'amours/ et les
deffences baillees au contraire &amp;
tout ce que il failloit veoir en ceste
matiere a grande &amp; meure deliberation.
Et tout veu et consideré
ce qu'il failloit a considerer.
Ladicte court condampne ycelle
vieille deffenderesse pour les excés
et delictz par elle commys alentour
l'escripteau qui s'ensuyt.</p>

<div class="poetry">
<div class="verse">En ma vie je ne fuz meurdriere</div>
<div class="verse">Ne larronnesse : ne coustumiere</div>
<div class="verse">De amans blecer &amp; ravaler</div>
<div class="verse">Mais affin que mon cas declaire.</div>
<div class="verse">J'ay eu la bouche trop legiere.</div>
<div class="verse">Gardez voz langues de parler.</div>
</div>

<div class="chapter"></div>

<h2 class="nobreak">¶ Le .xxxvi. arrest.</h2>


<p>En la court de ceans c'est
assis ung aultre procés
entre les heritiers de une
dame naguere trespassee demandeurs
d'une part et les official vicaire
et prometeur d'amours deffendeur
d'aultre. Et disoyent lesditz
demandeurs que la deffuncte
estoit en son temps bien gente
&amp; gaillarde/ sage et sçavante et
soubz laquelle s'elle eust vescu
plusieurs vaillans cueurs amoureux
eussent peu apprendre du bien
Or estoit vray qu'elle qui estoit
de noble couraige voulloit bien
adviser tousjours en son faict.
et fust en nopces ou en aultre festes
et gardoit bien qu'on ne se moquast
de chose qu'elle fist mais il advint
que ung jeune gallant mal habillé
&amp; ressemblant a ung varlet
dimencheret qu'elle encores ne congnoissoit
la vint prier de dancer
et pource qu'il n'estoit pas lors en
point et aussi que son costé estoit
lasse et n'en faisoit que venir elle
l'esconduit bien gracieusement
disant qu'elle ne voulloyt plus
dancer dont il se deporta &amp; s'en alla
sans dire a dieu Mais encore
il ne fut pas content de cela ainçoys
quant vint de rechef a dancer
au chapelet ledit gallant se mist
a dancer et aprés ce qu'il eut le chapellet
a son tour il le vint presenter
a elle laquelle le receut mais
quant vint ledit galant tendoit la
bouche pour la baiser/ elle se torna
la teste de l'autre costé en le reffusant
tout court dont il conceut
hayne et malveillance mortelle
contre ladicte deffuncte Pour laquelle
mettre a execution il la fist
citer devant ledit official d'amours
par devant lequel elle voyant qu'il n'estoit
point son juge ne capable de
congnoistre de la matiere ne comparut
point Si fut mise en coustumace.
au moyen de laquelle elle
fut ainsi que l'en veult dire excommuniee
&amp; depuis est advenu qu'elle
est encheute en aucune maladie
de fievres qui l'en ont emportee/
et a finé ses jours bien honnorablement
et faict son testament
et toutes aultres choses que bonne
et tres loyalle dame doit faire.
Mais avant est venu a l'encontre
ledict official vicaire et prometeur
soubz umbre de ce que il
vouloit dire qu'elle estoit excommuniee
pour raison de ce que dit
est : ilz n'ont voulu donner congé
ne licence de l'enterrer ou elle avoyt
ordonné : mais l'ont faict porter
aux champs et enterrer en une
grande piece de terre toute pleine
d'orties et de chardons : laquelle
chose redonde au vitupere et honneur
de tous les parens et amys
de ladicte deffuncte qui sont gens
de bien et des plus notables : par
quoy l'excés en estoit plus grant
Et par ses moyens concluoient
lesditz heritiers demandeurs a l'encontre
desditz official vicaire et
prometeur d'amours. Et pareillement
aussi contre le galant qui
avoit faict citer icelle deffuncte
qu'ilz et chascun d'eulx fussent condempnez
et contrains a revocquer
casser et adnuller lesditz citacion
sentence et excommuniement donné
contre ladicte deffuncte par prinses
de leurs personnes et du temporel
desditz official et promoteur
de l'eglise et a publier devant ung
chascun que a tort et sans cause
icelle deffuncte avoit esté citee et
excommuniee Et avec ce ilz fussent
condampnez a la faire deterrer
et apporter son corps et ses os
en ung des cimetieres d'amours
et contrains a estre tous au convoy
du corps affin de reparer et
restituer le deshonneur qu'ilz luy
avoient fait. Et semblablement
que ung chascun d'eulx fust condampné
a une bonne amende proffitable.
A ces fins offroyent a prouver
et demandoient despens dommaiges
&amp; interestz a l'adjonction
des gens d'amours De la partie
desdictz official vicaire prometeur
et gallant fut deffendu au
contraire : et disoient qu'il estoyt
permis de citer et excommunier
tous ceulx &amp; celles qui detiennent
des biens d'amours ou qui injurent
et se mocquent de ceux qui sont
en la poursuite : et dont la congnoissance
et pugnition en appartenoit
audit official Or estoit vray que
ladicte deffuncte avoit reffusé detenu
et occuppé le bien qui estoyt
deu a ce gallant icy/ et encores l'avoit
farcé et mocqué/ parquoy il
c'estoit rendu plaintif d'elle &amp; l'avoit
fait citer a certain jour auquel elle
se reputant coulpable du cas
et mesprisant la court n'avoit daigné
venir ne comparer. Mais c'estoit
laissee mettre en coustumace
et excommuniement qui fut publié.
Or est advenu voirement
qu'elle est trespassee sans soy faire
absouldre : parquoy l'en l'avoit faicte
enterrer ou elle devoit Et a ceste
cause apparoissoit clerement
que l'en n'y pouoit avoir aulcun mal
ne excés et au regard de la deffuncte/
posé qu'elle eust bonne cause d'avoir
reffusé le galant touteffoys
elle devoit venir declairer ou en
faire proposer au jour qu'elle fut
citee sa declinatoire sans soy laisser
mettre en coustumace et sentence
d'excommuniement qui donnee
estoit justement Et quant est
de l'enterrement par consequent il avoit
esté fait ainsi que faire ce devoit
Et aussi se les sentences ne
sortissoient en effect/ l'en ne tiendroit
plus compte de justice ne de faire
mal. Et a ce que les heritiers disoient
que la deffuncte n'estoit subgette
a la court dudit official : respondoyent
que ouy/ car aussy le
jeune galant estoyt clerc non marié/
lequel entant qu'il touchoit sa
personne disoit que la deffuncte
ne devoit point estre desheritee et
mise en aultre lieu qu'elle estoyt
car pour le reffus qu'elle luy fist il
avoit esté en danger de mort de la
paine et de la honte qu'il en eut devant
tant de gens. Et s'elle eust voulu
dancer ung tour avec luy il n'en
eust jamais parlé. Et quant est
de ce que les demandeurs ont fait
dire qu'elle ne le congnoissoyt et
qu'il estoit habillé en varlet dimencheret
c'estoit mal dit a eulx car il
la valoit bien ou myeulx et le congnoissoit
assez bien. Mais elle estoit
tant fiere &amp; orgueilleuse qu'elle
fist semblant de ne l'avoir jamais
veu. Et le reffus qu'elle luy fist
ne vint que par presumption et
oultrecuydance qui la conduisoit
Et concluoient en effect lesditz
deffendeurs affin d'absolution &amp;
despens. Et au regard des gens
d'amours ilz disoient que entant
qu'il touchoit le droict des deux
parties. C'est assavoir se la deffuncte
avoit eu juste cause de le refuser
ou non/ ilz n'en pouoient rien
dire pour le present/ Car ilz n'avoyent
veu les informacions.
Aussi n'en estoit de present question
entant que touchoit la citacion/
procés et excommuniement
faictz par ledit official d'amours
tout devoyt estre dict et desclairé
nul et de nul effect. Lesdictz deffendeurs
grandement abbusans
car du faict du chappellet ne de
quelconque aultre dance n'en appartenoit
la congnoissance que a
la justice seculiere d'amours trop
bien des promesses secretes qui
se font en dançant peuent bien congnoistre
de ce cas icy non Et pource
c'estoit une vraye entreprinse
contre la justice laye qui se devoit
reparer par une tresgrande et merveilleuse
punition/ car combien
que lesdiz official vicaire et prometeur
sceussent bien qu'ilz ne pouoient
sçavoir ne avoir la congnoissance
de ceste matiere et que la citacion
et sentence d'excommuniement
ne se peult bonement soubstenir/
neantmoins comme obstinez
en leur maulvaise voulenté
l'ont voulu faire sortir en effect
en contraingnant ceste povre femme
que Dieu absolve a estre au
moyen de ce enterree et en terre prophanee
qui a esté certainement tresmal
faict a eulx. Et pource concluoient
lesdites gens d'amours/
que tout ce qui par eulx avoyt esté
faict fust declairé nul et de nulle
valeur comme faict en abusant
et entreprenant sur la justice et juridition
laye. Et avecques ce que
ledit official prometeur et officiers
et aussi que lesditz amoureux
fussent condempnés a reparer lesdictz
excés &amp; en ce faisant qu'ilz fussent
contrainctz de desterrer eulx
mesmes ladicte deffuncte et la porter
en ung cercueil devant tout
le monde jusques au cymettiere
d'amours et qu'elle ordonne a estre
enterree/ Et pareillement de assister
et estre presens tous tout
du long du servyce qu'on fera a
celle deffuncte. Et en oultre que
ilz fussent condampnés a publier
ou faire publyer/ par le crieur
qui yra devant le corps a toute sa
sonnecte que la deffuncte avoyt
esté injustement excommuniee.
A quoy lesdictz deffendeurs disoient
que de prendre les conclusions
contre eulx lesdictes gens
d'amours n'estoient pas recepvables/
car ce que ilz avoyent faict
avoyt esté en excersant la jusridicion
espirituelle d'amours. Et
quelque chose qu'il leur pleust a
dire/ la congnoyssance du faict
du chappellet leur appartenoyt
et ainsi en avoient congneu &amp; usé
Et quant a la deffuncte elle fut
cause dudict excommuniement
entant qu'elle ne vouloit comparer
Au regard de l'absolucion ilz ne
l'eussent peu bailler sans le vouloir
de partie qui n'y consentit oncques/
et ainsi estoyent lesditz deffendeurs
en voye d'absolucion/ mais
les gens d'amours disoyent au
contraire qu'ilz ne pouoient toucher
au fait dudit chappellet non
plus que au feu. Et s'ilz en ont
congneu au temps passé ce a esté par
entreprise et en abusant. Et aussi
disoyent les heritiers d'icelle deffuncte
que veu que ledit official
n'estoit point juge d'elle/ elle n'y
debvoyt comparoir ne envoyer.
et au regard des charges que ledict
galant bailloit a ladicte feu dame
ne pouoit estre plus humble et gracieuse
qu'elle estoit comme l'en pourroit
sçavoir par tous ceulx qui l'avoyent
hantee. Et aussi n'y avoit
point d'apparence de aller baiser
ung homme a la vollee sans le
congnoistre/ et qui estoit habillé
comme ung vielleux en concluant
comme dessus. Ouyes lesquelles
parties en tout ce qu'elles ont
voullu dire et alleguer elles ont
esté appointees en droict. Si a la
court veu et visité ledict procés
et tout veu/ et consideré ce que il
failloyt considerer/ ladicte court
condampne ledict official vicaire
et prometeur d'amours et aussi
ledict amoureux et chascun de
eulx entant qu'il luy touche a revocquer/
casser/ et adnuller lesdictes
citations excommuniemens
procés et procedures faictes par
devant ledict official et a mettre
au neant a leurs propres coustz/
et despens. Et avecques ce je condampne
tous ensemble a deterrer
et oster/ ou faire deterrer et oster
ladicte deffuncte du lieu la ou elle
est pour porter &amp; enterrer au cymetiere
d'amours dedans ung beau
carreau de girofflee/ &amp; au lieu
ou elle a esleu sa sepulture par son
testament. Et si les condampne
en oultre a aller tous au pres du
corps jusques en l'esglise/ et y estre
tout du long du service de ladicte
deffuncte. et deffend ladicte
court audit official que desormais
de telle matiere qui touche ledict
chappellet ne les despendences il
n'entrepreigne congnoissance sur
peine d'amende arbitraire.</p>

<div class="chapter"></div>

<h2 class="nobreak">¶ Le .xxxvii. arrest.</h2>


<p>En la court de ceans c'est assis
ung aultre procés entre
une gracieuse dame demanderesse
d'une part et les religieux cordeliers
de l'observance d'amours
deffendeurs d'autre part. et disoit
ladicte dame que ja pyeça elle eust
grande acointance de familiarité
singuliere avec ung jeune religieux
nouvellement rendu de l'ordre
&amp; tellement qu'ilz se donnerent
l'ung a l'autre &amp; promisrent ne separer
l'alliance d'entre eulx d'eux
pour quelque temps ou fortune
qui leur peust advenir. et sur ces
choses y eut encores veuz fais en
amours confermatoires d'ycelle
aliance tant et si avant que faire
se pourroit en tel cas mais ce nonobstant
ledit amoureux cordelier
et pour une petite fumee ou quelque
desplaisance qu'il a eue/ puis
n'a guieres de temps en ça s'en est
de son auctorité et sans le consentement
ne prendre congié de sadicte
dame aller bouter et rendre en
ladicte religion ce qu'il ne pouoit
ne debvoit faire/ ainçoys venoit
directement encontre son premier
veu et serment. Et pource que ceste
dame se sentoit tenue quant a
l'ame de le declairer une foys/ et
qu'elle avoit tresgrant interest d'avoir
quitance &amp; renonciation de sa
promesse pour se pourveoir ailleurs
en lieu de luy d'ung aultre
amant et serviteurs elle concluoit
et requeroit que lesditz religieux
cordeliers fussent condampnez
a faire exhibition audit amoureux
rendu cordelier &amp; de le amener
en justice pour le contraindre
et entretenir a ses premiers veuz
et promesses ou y renoncer/ et la
quitter au regard d'elle ne voulloit
pas empescher le sauvement
de son ame et qu'il ne demourast
religieux de l'ordre s'il en avoit la
voulenté. De la partie desdictz
religieux de l'observance si fut deffendu
au contraire et disoyent que
la demande que faisoyt la dame
n'estoit pas recepvable car l'amant
religieux rendu cordelier dont estoit
question estoit ja cordelier vestu/
et avoit fait les veuz de l'observance
d'amours par les trois
Esquelz veuz d'ycelle observance
il est deffendu expressement de
ne parler jamais a femme/ parquoy
donc de le voulloir contraindre
maintenant a le veoir &amp; parler
a elle dessoubz umbre de renonciation
n'y avoit apparence et estoit
trop tard de venir aprés ladicte
reduction ramentevoir Et
mettre en lieu de present lesdictes
aliances promesses et follyes du
temps passé. Disoient oultre lesditz
religieux que quant ledit amant
fut rendu &amp; vestu de l'habit de l'ordre/
ladicte dame deffenderesse y
estoit presente &amp; luy veit faire les
veuz pourquoy lors debvoit declairez
lesdictes promesses et se
opposer pour le droyct que elle
veult deduire Et sembloyt soubz
correction que c'est grant abbus
a elle de venir maintenant par telz
moyens pour troubler ledict religieux
rendu et le mettre es choses
mondaines qu'il a ja oubliees
Si disoyent par ces moyens lesditz
religieux qu'ilz n'estoyent tenus
de exiber ledict cordelier/ et
pour chose que on peust faire jamais
ne partiroit de ladicte religion.
A quoy ladicte dame pour
ses replicques disoit/ que elle ne
voulloit pas le retraire hors de
religion ne de le mouvoir de son
entreprinse/ mais requeroit seulement
pour sa descharge que il
renonçast a sa promesse qu'il luy
avoit faicte/ et tout ce qui avoit
esté faict/ et dict entre eulx deux
feust declairé nul et comme non
advenu Et disoit oultre ladite dame
que cela se debvoit faire avant
toute oeuvre/ car elle voulloyt
obvier au dangier d'amours qui
s'en pouoit ensuivir/ elle vouloit
avoir enseignement de la renonciation
desdictz promesses et pour
monstrer qu'elle aymoit entretenir
sa foy mieulx que luy affin
qu'on ne luy en peust reproucher
riens. Et au regard de ce que lesdis
cordeliers disoient que icelle dame
estoit presente quant ledit nouveau
cordelier fut rendu &amp; qu'elle
luy vit faire les veux respondit
qu'il estoit bien vray qu'elle y fut avecques
ses autres cousines &amp; parentes/
Mais a la verité quant elle
veit qu'on le deshabilloit tout nud
pour le vestir en cordelier les lermes
luy vindrent aux yeulx a si
grant affluence qu'elle ne sceut
qu'elle devint &amp; luy commença a
soubzlever le cueur par telle façon
que elle s'esvanouyt en plain
chappitre et ne luy souvenoit alors
d'aliance ne de promesse/ car
il n'est au monde si grant douleur
a femme que de veoir son amy rendu
en religion. parquoy fault la
excuser Et quant elle n'eust point
esté troublee si n'eust elle pour rien
entreprins d'aller desclairer devant
tout le monde qui ne se pouoit
rendre pour blasme et deshonneur
qu'il en eust peu avoir. Et a
ce que lesditz deffendeurs disoient
en oultre que pour rien ne le laisseroient
partir de religion respondit
ladicte demanderesse que par
force ilz devoyent estre contrains/
et que au regard d'elle elle avoyt
contenné de ne parler point a luy sinon
en la presence de deux ou trois
religieux telz qu'on vouldroit amener/
mais il estoit force que a
la quitance &amp; renonciation desditz
promesse ce fist en jugement/ car
il y avoit lettres signees de leur
main de l'ung et de l'autre qu'il convenoit
rompre et casser devant la justice
d'amours en concluant au surplus
comme dessus Mais lesditz cordeliers
deffendeurs perseverant
tousjours en ce qu'ilz avoient proposé
disoient que ce n'estoit pas raison
que ledict amant rendu cordelier
vint en jugement ne qu'il vist
plus ladicte dame. <span lang="la" xml:lang="la">Primo</span> car se
seroit contre son veu qu'il a faict
de ne partir jamais de la religion
sans licence du general <span lang="la" xml:lang="la">Secundo</span> :
car par la reigle de l'observance
d'amours telle comme chascun
scet ceulx qui y sont rendus jamais
n'en peuent saillir sinon que
le feu les contraingne a ce faire &amp;
sont reputez mors au monde/ ne
n'y a nul qui en puisse partir dehors
excepté ceulx qui sont deputez a
leur tour pour aller querir la pitance
&amp; la pourveance du couvent
Et pource de requerir maintenant
par ladite dame que ce jeune cordelier
qui a renoncé aux joyes et
a la pompe du monde et qu'il voyt
ce quel a cuidé faire perdre a tousjours
il n'y avoit nulle apparence
et posé que icelle demanderesse
fust troublee quant elle le veit
ainsi vestir et entrer en la religion
touteffoys cela ne la pouoyt
pas excuser du tout/ car entre le
temps qui vint premierement d'amours
en la religion &amp; celluy de
la redicion elle avoit eu bon loysir
de soy venir opposer et remonstrer
lesdites aliances et promesses.
Ouyes les parties en tout
ce qu'ilz ont voullu dire et alleguer
elles ont esté appointees a
mettre par devers la court et au
conseil. Si a la court veu ledict
procés et a grant et meure deliberation
avec tout ce qu'il failloit
veoir en ceste matiere. Et tout
veu la court dit que non obstant
chose proposee par lesditz religieux
cordeliers de l'observance ledict
amoureux nouvellement rendu
cordelier viendra en la court
de ceans renoncer aux promesses
et alliances d'amours par luy faictes
avec ladicte dame pour sa descharge
&amp; en aura lectre ou acte se
bon luy semble. Et si ordonne la
court que lesdis cordeliers seront
contrains par la presence de leur
personnes et ouvertures de leurs
portes a faire exhibicion dudict
cordelier &amp; le amener en jugement
pourveu toutesvoyes que bon leur
semble ilz luy pourroyent mettre
ung bandeau devant les yeulx
affin qu'en parlant ou renonçant
audictes promesses et alliances
il ne puisse veoir la demanderesse
jadis sa dame Et au surplus
sont compensés les despens d'ung
costé et d'aultre et pour la cause.</p>

<div class="chapter"></div>

<h2 class="nobreak">¶ Le .xxxviii. arrest.</h2>


<p>Ja pieça ung povre amoureux
plain de dueil prya
moult une jeune dame
de dancer avec luy dont elle feut
reffusante et ce excusant sur ce qu'elle
disoit qu'elle ne faisoit que venir
Et depuis encore une aultre
journee la pria tresinstamment
que seulement affin qu'il ne fust mocqué
elle fist ung tour avecques luy
mais comme devant elle n'en voulut
riens faire. Disoit aussi que
depuis il l'a saluee par plusieurs
fois &amp; osté son bonnet quant il la
rencontroit/ mais pource qu'elle
peult bien appercevoir qu'il l'ayme
&amp; en est ung petit feru elle ne
daigne parler a luy et se d'aventure
elle luy a dit a dieu : c'est en hochant
la teste Desquelz reffus et
desdaing dessusdict ledit povre amant
a appellé a la court de ceans
et relevé contre ladicte dame qui
n'y est voulu venir ne comparer
ains se est laissee mettre en deux
deffaulx et tout ce que bon luy a
semblé devers la court. Si a la
court veu lesditz deux deffaulx
en ce qui a esté produit et tout veu
ladicte court par vertu des deux
deffaux a jugé audit amoureux
demandeur tel prouffit qu'il s'ensuit.
c'est assavoir qu'il a esté bien
appellé par luy &amp; mal refusé par ladicte
dame Laquelle court l'a condempnee
a dancer avec luy maulgré
qu'elle en ayt. Aumoins faire
deux ou trois tours : &amp; permet
ladicte court audit amant quant on dancera
une dance a trois de se y bouter
sans dire mot pour faire ung tiers
&amp; en oultre pource qu'il est en apparence
que ladicte demanderesse en contempnant
aucunement la court dist
quant elle a esté ajournee qu'elle n'y
daigneroit comparer &amp; que ledit galant
s'abusoit de la poursuivre : icelle
court permet audit amant de passer &amp;
rapasser par devant elle sans la saluer
ne sans lui dire a dieu le desclairant
exempté de luy faire le petit genoul
en une basse dance &amp; le pas
de brebant ainsi que tous les autres
le font en oultre la condampne
es despens des deux dictz deffaulx
la tauxation reservee.</p>

<div class="chapter"></div>

<h2 class="nobreak">¶ Le .xxxix. arrest</h2>


<p>Il estoit une bourgeoise qui
requeroit que certain appointement
qui avoyt esté donné par les
gens tenant l'eschiquier d'amours
au proffit d'une damoiselle sa partie
adverse touchant le debat qu'ilz
avoyent ensemble pour parvenir
au dessus fust recindé &amp; adnullé
par la court/ et veu le playdoyé
des parties et tout ce qu'elles ont
produit et tout veu la court dict
qu'elle ne tiendra court ne congnoissance
de ladicte cause et matiere/
mais renvoye de rechef par devant
lesdictes gens tenant l'eschiquier
qui en est commencé a congnoistre
en jugier au sourplus/ et y pourveoir
ainsi qu'il appartiendra tous
despens preservez en diffinitive.</p>

<div class="chapter"></div>

<h2 class="nobreak">¶ Le .xl. arrest.</h2>


<p>En la court de ceans c'est assis
ung procés entre une jeune
dame d'ung sien amy disant qu'elle
l'a veu le plus joyeulx &amp; esbatant
qu'il pouoit estre bien nouvellement
habillé/ gent plaisant gracieux
&amp; advenant a tout chascun
et tellement qu'on prenoit plaisir
a le veoir &amp; ouyr/ et brief qui ne luy
pouoit donner luy ruoit/ maintenant
il est devenu tout changé pensif
songeart &amp; merencolieux &amp; semble
que sa vie luy ennuye au monde/
car il ne tient plus compte de feste
ne de joye/ se l'en parle a luy il
songe une grant piece avant qu'il
responde en faisant semblant de penser
ailleurs. Quant on luy donne
des bouquetz ou des fleurs il les
dessire toutes par pieces avant que
elles partent de ses mains Et incontinent
qu'il oyt les menestriers
ou le tabourin les larmes lui viennent
aux yeulx/ et ne faict que
souspirer/ se on touche a table a
leur demaine d'amours &amp; tourne
le propos a parler de la mort/ ou
de quelque vieille histoire qu'il va
querir bien loing pour la mener
a propos il a froict quant il faict
chault/ et quant il faict froict il a
chault/ &amp; en effect maintenant on
ne se congnoist plus en luy dont
chascun s'esbahist &amp; pource que ceste
dame a interest qu'il vive longuement
qu'elle est courroucee de
tout son cueur se par merencolye
ou desplaisance icelluy amant avoit
autre chose que a point elle requeroit
qu'il fust condampné a laisser
toutes compaignies merencolieuses
et que au seurplus la court
mist telle provision en son fait que
il revint et retournast en son premier
point et premier estat. de la
partie du povre amant tout malade
fut deffendu au contraire &amp; disoit
que au service d'amours il failloit
avoir beaucoup de peine &amp; de
travail avant qu'on y soit advancé
et n'y a on jamais une joye qui ne
couste cent douleurs/ &amp; pource de
si trop amuser ne estoit pas trop
bon/ et aussi de present il n'en chault
guieres aux dames/ ains ne s'en
fait l'en que mocquer &amp; sont les loyaulx
tousjours les plus douloureux/
parquoy n'y avoit pas grant
regret/ oultre disoit que de gens on
ne tient compte s'ilz n'ont de l'argent
Et a ceste cause/ il avoit deliberé
en soy mesmes de delaisser et habandonner
du tout amours et de
recouvrer &amp; gangner le temps qu'il
avoit perdu/ combien qu'il ne seroit
jamais que il ne le louast et
exaulsast/ car certes tous biens en
viennent. et ne vauldra jamais
riens ung homme quel qu'il soit
s'il n'a aulcunement esté amoureux
en son temps. Mais il en y a les
ungs plus malheureux que les
aultres. Et quant est des maulvaises
taches et merencolies que
on luy mettoit a sus &amp; aussi de ce
qu'on disoit que il estoit songeart
et merencolieux. Respondit qu'il
failloit que la maladie print son
cours. Et que maintenant il ne
sçavoit prendre plaisir sinon a estre
tout seul pour contempler le
temps passé et celuy qui viendra
et ne vouloit plus ouir parler de
amours/ car c'est chose contraire
a ceulx qui s'en veulent oster/ mais
au surplus il remercyoit sadicte
dame treshaultement de la bonne
voulenté qu'elle avoit devers
lui en requerant a la court congé
et licence de le laisser departir d'amours
mais sadicte dame disoit
en repliquant que il n'en debvoit
point avoir &amp; que la court qui est
souveraine y debvoit pourveoir
veu qu'il estoit digne d'exaulcer
une foys la foy d'amours pour
les grans biens qui estoient en luy
Et ne failloit point qu'il se soulciast
d'argent ne de biens du monde/
car s'il vivoit et dieu luy donnoit
santé il n'en auroit que trop.
Aussi il ne estoit pas encores en
aage de se chagriner &amp; en y avoit
bien d'aultres qui se soulcient pour
luy. Disoit oultre sadicte dame
que le fondement de la pensee de
luy n'estoit que une fantasie &amp; qu'il
y avoit dangier veu sa complexion
que il ne luy en fust du pis.
Mais ledit amoureux disoit pour
ses dupliques qu'il ne luy en challoit
plus de rien/ &amp; aymoit autant
mourir que vivre veu que tant plus
on va en avant en ce monde tant
plus y a l'en de peine. et disoit oultre
qu'il vouldroit bien estre joyeulx/
mais personne qui vient a
soing ne le peult estre en brief/ et
vouldroit ja estre en paradis car
quant il luy souvient des joyes &amp; des
grans follies du temps passé
il n'a point de joye ne de bien et
ne se peult tenir de plorer. ouyes
lesquelles parties en tout ce qu'elles
ont voulu dire &amp; proposer elles
ont esté appointees en droit &amp;
au conseil. Si a la court veu finablement
ledict procés bien au
long avec tout ce qu'il failloit veoir
en ceste matiere. Et tout veu et
consideré la court ordonne que ledit
amoureux sera mys aux herbes
et tenu de demourer aux jardins
comme povre prisonnier par
l'espace d'ung moys affin qu'il ne
voye que toutes belles fleurs et
verdure pour le resjouyr. et luy
deffend ladicte court toutes compaignies
merencolieuses de se pourmener
seul et de fantasies a tout
par luy mais ordonne et apointe
que ladicte dame par maniere de
provision l'acompaignera &amp; sera
avec luy pour passer le temps du
long dudit moys et jusques a ce
qu'il soit guery &amp; remis en son premier
estat. et laquelle dame sera
tenue de le penser si que on ne luy
parle que de toute joyeuseté &amp; luy
feront oster tous livres et toutes
choses mellencollyeuses faisant
mention d'argent et de richesses/
affin qu'il n'y ait plus le cueur.</p>

<div class="chapter"></div>

<h2 class="nobreak">¶ Le .xli. arrest.</h2>


<p>En la court de ceans c'est assis
ung procés entre ung povre
amant reffusé en cas d'excés
et le procureur general d'amours
adjoint avec la dame d'une part &amp;
ung sien compaignon amoureux
comme luy d'aultre part deffendeur
&amp; disoit ledit demandeur qu'il
avoit tout temps eu grant familiarité
&amp; societé avec ledit deffendeur
et luy avoit faict plusieurs
plaisirs &amp; si estoit vray que pour
la grant fiance qu'il avoit en luy il
c'estoit descouvert a luy d'une partie
de ses secretz &amp; des biens et maulx
qu'il avoit gaignez en amours/ &amp;
bien souvent luy racomptoit priveement
de ses fortunes &amp; lui touchoit
de loing de sa dame qui tant
estoit sage &amp; prudente &amp; comment
il estoit bien tenu a dieu de l'avoir
ainsi pourveu lesquelles choses
ledit deffendeur escoutoit &amp; en louoit
ledit demandeur &amp; luy faisoit
le beau beau en le resconfortant
quant il le veoit plaisant. et mesmes
luy offroit et cueur et corps
sa chevance et ses biens/ mais il
ne le faisoyt sinon pour sçavoir
qui estoit sadicte dame &amp; haïr en
aprés comme il a bien monstré/
car depuis qu'il a sceu qui elle estoit
il ne cessa jusques a tant qu'il
ait eue l'acointance d'elle &amp; que il
ait fait bailler le bont/ ce qu'il n'eust
jamais cuydé tant le sentoit son
singulier amy pour laquelle chose
parvenir a celluy amant deffendeur
qui sçavoit tous les secretz et
moyens dudit amant complaignant
a trouver façon &amp; maniere
de parler a ung moyne par qui les
bonnes besongnes sont faictes &amp;
a tant fait par dons &amp; par promesses
illicites qui en amours sont
deffendus que ledit moyne &amp; luy
ont compilees unes faulces lettres
closes ou nom dudit povre galant
complaignant lequel n'en sçavoit
rien. Et par lesquelles estoit contenu
que ledit amant demandeur
mandoit a sadicte dame qu'elle ne
estoit pas telle comme il cuidoit
et qu'il s'appercevoit bien maintenant
qu'elle avoit failly en la menassant
et disant plusieurs injures
&amp; parolles que jamais ce povre
amant n'avoit pensees/ ainçois eust
mieulx aymé estre mis en pieces
que de l'avoir songé &amp; dit aulcun
mal de elle. Aussi eust il esté bien
traystre/ veu que tous les biens
qu'il avoit venoyent d'elle. or que
fait ce moyne cy il s'en vient par
devers ladicte dame/ et n'est pas
content de porter &amp; bailler lesditz
lettres faulses mais soubz umbre
de ce que l'on dit qu'elles contenoient
creance/ il dist les plus terribles
choses a ceste femme que l'en
sçauroit ymaginer. et tellement
que quant elle les oit elle adjoustant
foy a ce que ledit moyne disoit
commença a soy pasmer &amp; tumber
a terre comme toute esvanouye
dont depuis elle a esté fort malade/
mais les dessusdictz non contens
de ce ont tant fait par soubtilz
et estranges moyens que ledict
deffendeur est entré en grace et qu'il
a baillé le bont au povre homme
qui tant avoit eu de peine a soy advancer
&amp; desservir la grace de ladicte
dame en commettant bien grant
trahyson eu regard aux plaisirs
qu'il luy avoit fait &amp; qu'il estoit son
compaignon. Et en effect quant ce
povre homme qui a tousjours son
cueur envers ladicte dame et ne
l'en peult pas oster vient vers elle
ainsi qu'il avoit acoustumé elle
lui tourne le doz en rechignant
le maudit &amp; par autreffois le menasse
de luy porter dommage en
corps &amp; en biens en lui disant plainement
qu'elle aymeroit mieulx
qu'il fust ars et bruslé qu'elle luy
fist ung seul plaisir et ainsi veezla
la maniere comme ce povre amant
a esté traictié. Et s'il a bien
du mal a cause de ladicte trahyson/
encores il a plus de martire
la moytié de ce que ledit deffendeur
est advancé pour faire mal &amp; que
luy &amp; ladicte dame qui sont ainsi
aliez ensemble se mocquent de luy
quant il passe par devant eulx en
luy gectant de gros lardons &amp; tirant
la langue en derriere/ &amp; pourtant
il s'est traict par devers ladicte
court de ceans &amp; obtenu lettres
par vertu desquelles informations
ont esté faictes touchant ledit
cas lesquelles avec lesdictes
lettres closes ont esté appointees
devers ladicte court et despuis a
esté baillé commission de prendre
au corps ledit amant deffendeur
qu'on ne peult trouver/ ains c'est
mys en franchise si a esté adjourné
a comparoir en personne a ladicte
court dedans troys briefz
jours en laquelle il n'est daingné
venir ne comparoir/ ains c'est laissé
cheoir et mettre en quattre deffaulx
au moyen desquelz ledit demandeur
&amp; ledit procureur general
ont baillé leurs demandes et
conclusions que au moyen d'iceulx
ilz requierent leur estre faictes et
adjugees qui sont bien grandes &amp;
tendans a grant reparation honnorable
et proffitable ainsi que en
icelles est plus a plain contenu
et declairé Si a la court finablement
veu lesditz charges &amp; informations
avec lesditz deffaux bien
continués &amp; entretenus ensemble
lesdictz demandes et conclusions
sur ce faictes. Et tout veu et consideré
la court au moyen desditz
quatre deffaulx adjuge ausdictz
demandeurs tel prouffit qui s'ensuit/
c'est assavoir qu'elle tient et
repute ledict amoureux deffendeur
attaint &amp; convaincu des cas
a luy imposés et desclaire tous
ses biens meubles et immeubles
confisqués a amours. Et avecques
ce ordonne que lesdictes lettres
closes ainsi envoyees au nom dudict
povre amant demandeur seront
dessirés et canceleez en jugement
comme faulses et qu'il sera
nonobstant icelles et les maulvais
raportz qui ont esté fais de
sa personne a sadicte dame remis
reintegré et restitué en la grace
d'elle comme devant. Et en oultre
condampne ledict deffendeur
a faire amende honnorable en la
court de ceans a tout et devant
l'huis de la dame une torche ardante
en sa main nue teste et sans ceinture
en disant que faulsement et
maulvaisement &amp; aultrement que
a point il a trahy et deceu le demandeur
son compaignon &amp; fait
bailler le bont qu'il s'en repent et en
crie mercy a luy. Et pour amende
prouffitable dommaiges &amp; interest
le condampne en la somme
de mille livres qui sera prinse sur
ses biens avant toute confisquation
&amp; a tenir prison jusques a plain
paiement et es despens desditz deffaulx.
Au regard du moyne qui
estoit participant de ladicte trahison
qui a porté lesditz faulces lettres/
la court ordonne vue l'enormité
du cas qu'il sera prins en lieu
sainct et dehors ou l'on pourra trouver
pour estre amené en la court
de ceans et au surplus deffend la
court une fois pour toutes dames/
damoiselles/ bourgoises et
aultres de quelque estat qu'elle soyent
que de choses qui peuent toucher
amours ou les despendences ilz
ne facent leurs ambassades ou messages
pour moynes ne ne s'i fient
en quelque maniere que ce soyt
s'elles ne veullent estre deceues.
Et oultre plus leur enjoinct expressement
que se d'avanture a l'issue
du lever du lit elles de prime
face en rencontroient en la rue a
jour perilleux comme le premier
jour de may et aultres que de celle
heure elles s'en retournent coucher
car c'est malle rencontre.</p>

<div class="chapter"></div>

<h2 class="nobreak">¶ Le .xlii. arrest.</h2>


<p>Il y a six ou huyt varletz
cordonniers qui se sont plains
en la court de ceans de ce qu'il fault
maintenant mettre aux pointes
des soulliers qu'on faict trop de
bourre disant qu'ilz sont trop grevés
et qu'ilz n'y pourroient fournir
les compaignons ne continuer ceste
charge s'ilz n'en avoient plus grans
gaiges qu'ilz avoient acoustumé
attendu que le cuir est cher et que lesdis
poulaines sont plus fortes a
faire qui ne souloyent Si a la court
fait faire informacion &amp; rapport
du prouffist et dommaige qu'ilz
en ont/ et pourroient avoir &amp; tout
veu et consideré ce qu'il failloit
considerer la court dit que lesdis
cordonniers feront lesdis polaines
grosses et menues a l'appetit
des compaignons suivans ledit
service d'amours sur peine d'amende
arbitraire</p>

<div class="chapter"></div>

<h2 class="nobreak">¶ Le .xliii. arrest</h2>


<p>En la court de ceans c'est assis
ung procés entre troys compaignons
amoureux demandeurs
et complaignans en cas de saisine
et nouvelleté d'une part/ et trois
belles dames deffenderesses &amp; opposans :
d'autre part Et disoient
lesdis demandeurs que quant amour
ordonna faire aliance d'homme
et femme ensemble il bailla a
chascun en droit soy de sa dominacion
et voulut que les hommes alassent
au dessus des femmes comme raison
estoit/ et si leur ottroya aultres
grans prerogatives que les
dames n'ont point dont n'est de present
question. Et fut vray qu'il
permist aux amoureux faire cent
mille menues choses qui n'apartiennent
a faire aux dames comme
eulx vestyr court aller desceintz
parmy la ville/ porter fauve
au pié destre ou senestre tenir
ung petit baston en la main sans
ce qu'il soit baillé ne ottroyé aux
dames d'entreprendre sur leurs
droitz. Mais ce nonobstant icelles
trois dames deffenderesses
de leur auctorité indeue avoient
porté et portoyent botte fauve a
leur devise/ et avecques ce faisoient
fermer leurs soulliers d'aguillettes
vertes et par dedans entrelacez
de rubiz &amp; diamans/ vouloient
aussi porter leurs gans au costé
le petit baston en la main et la robe
courte a chevaucher et plusieurs
autres nouveletés au prejudice
desdis demandeurs en les
troublant et empeschant a tort et
sans cause indeuement et de nouvel
en leur possession et saisine parquoy
avoient obtenu ladicte conplaincte
Et concluoient tout partinent
en ceste matiere de nouvelleté/
Et en cas de delay demandoient
la recreance. De la partie
desdictes dames fut deffendu au
contraire et disoyent que amours
en faisant la division des joyes
mondaines pour avantager les
dames voulut qu'elles eussent seigneurie
et domination sur les hommes
et en signe de ce ordonna qu'ilz seroient
requerans et demandeurs/
et les dames deffenderesses en leur
ottroyant pouoir &amp; auctorité de refuser
ottroyer denier ou escondire
ainsi que bon leur sembleroit. Et ainsi
doncques tout le bien que les hommes
ont si vient d'elles et ne peuent
avoir plus grans droitz preminences
prerogatives en amours
que elles. Et sont les dames en
possession et saisine de porter botte
fauve pour l'honneur &amp; amour
de amy au pié destre ou a senestre
en possession et saisine de mettre
et trousser leurs gans de costé et
les porter a la ceinture/ en possesion
et saisine de mettre aucuneffois
entre la conroye de leurs soulliers
a la boucle/ quant il leur
en prent appetit anneaulx et verges
d'or/ en signifiant amours
defoulez aux piedz dont l'en ne tient
plus compte/ en possession et saisine
de porter devises &amp; faire cent
aultres menues plaisances entre
eulx dont elles se peuent adviser/
en possession et saisyne que
lesditz amoureux demandeurs
ne aultres quelzconques ne peuent
ne ne doibvent entreprendre
sur leur droit/ et que s'ilz s'estoient
efforcés de faire le contraire
des possessions et saisine par elles
pretendues de les contredire et
empescher en proposant possessoire
pertinent et concluant en matiere
de nouvelleté et en cas de delay
demandoient lesdictes dames
la recreance Et fut replicqué par lesditz
demandeurs et disoient que par
leur complaincte ne voulloient
en riens diminuer les drois des
dames. Or estoit il ainsi que jamais
ycelles dames n'avoyent
joye desdictes possessions/ mais
estoit vray et tout notoire que lesdictes
choses appartenoyent aux
hommes et par ainsi leur complainte
estoit bien recepvable Et
au regard des possessions contencieuses
lesdites dames ne les pouoient
soustenir/ car elles sçavoient
bien que ce n'estoyt pas chose licite
ne honneste a femme de porter
botte fauve et anneaulx aux
piez ains apartenoit mieux aux
hommes que a elles et ne le veit
on jamais faire sinon depuis naguieres
que ceste entreprinse a
esté faicte de nouveau et pour laquelle
derrisyon ilz ont obtenu
ladicte complaincte/ Car il leur
faisoit mal que aulcuns en prinssent
desplaisir contre elles ou qu'elles
en fussent blasmees/ mais lesdictes
dames en duppliquant disoient
que s'il y en avoit aulcuns qui
fussent dolens de les veoir porter/
il y en avoit d'autres pour l'amour
de qui elles les portoyent
qui y prenoient plaisir &amp; pour homme
qui en parle ne cesseroyent ja
s'il n'estoyt ordonné/ car elles l'avoyent
ainsi voué et promis a amours.
Et quant est des possessions
jamais n'y avoient esté empeschez
jusques a present et ne failloit
point dire que c'estoit chose mal
seant a femme de porter botte ferree.
car elle leur siet aussi bien qu'a
homme/ si est chose plus joyeuse et
nouvelle/ parquoy concluoit comme
dessus. Ouyes lesquelles parties
en tout ce qu'elles ont voulu dire
et proposer elles ont esté appointees
en droict et mettre par devers
la court et au conseil que bon leur
semblera veoir en ceste matiere
et tout veu la court dict que lesdictz
demandeurs a tort et sans
cause se sont dolus &amp; complains
et que a bonne et juste cause lesdictes
dames deffenderesses se sont opposees
Et les maintient et garde
la court en possession &amp; saisine de
porter la botte fauve au pied dextre
ou senestre/ fermer leurs soulliers
d'esguilettes vertes ou noires
de mettre verges et anneaux
d'or et de porter les gans de costé
en la seincture leurs robes courtes
a chevaucher et en toutes possessions
par elles pretendues en
levant la main d'amours et tout
empeschement qui leur avoit esté
donné par lesditz demandeurs a
leur proffit en condampnant iceux
demandeurs aux despens.</p>

<div class="chapter"></div>

<h2 class="nobreak">¶ Le .xliiii. arrest.</h2>


<p>Sur une requeste baillee ceans
par ung povre gallant serviteur
affin d'estre payé de ses peines
et salaires d'avoir servi ung
jeune galant amoureux Disoit
ledit demandeur qu'il a bien demouré
avecques luy l'espace de deux ans
ou environ/ pendant lesquelz il le
suyvoit en tous lieux ou il alloit
luy nettoyoit ses robbes/ redressoit
ses poulaynes et portoit aulcuneffois
les verges pour le nettoyer
et luy obeissoit en tous ses
commandemens ou il a eu de grans
peines Et quant est venu a la fin
son maistre luy donne congé sans
le payer ne contenter : et pour ce
requeroit qu'il fust condampné a
le payer de ses services et demandoit
despens Surquoy ledict aymant
deffendeur disoit au contraire
qu'il n'y estoit point tenu/ Car
quant il le print il n'avoit rien et
l'abilla de neuf et que au regard
de son service il ne le serviroit pas
bien car quant il faisoit ung jour
bien son devoir il en failloit trois
aprés : parquoy luy avoyt donné
congié et au salayre qu'il demandoit
disoit qu'il l'avoit tousjours
entretenu bien habillé et vestu et
par ainsi luy devoit souffire. Finablement
la court veu ladicte
requeste condampne ledit amant
deffendeur a bailler a son varlet
pour ses peines et sallaires &amp; oultre
ce qu'il a eu deux de ses vieilles
robes courtes avec ung pourpoint
de satin usé et deux escus
pour s'en retourner en son pays.</p>

<div class="chapter"></div>

<h2 class="nobreak">¶ Le .xlv. arrest.</h2>


<p>En la court de ceans c'est complainct
et dolu ung gentil
compaignon amoureulx de une
jeune dame et maistresse/ disant
que ja pieça pour l'amour d'elle il
entreprint de jouster et mettre son
corps a l'adventure affin qu'elle
congneust qu'il l'aymoit merveilleusement
par dessus toutes autres.
Et a ceste cause feist faire
harnois et habillemens qu'il devisa
a sa plaisance/ et ou il feist
mettre la livree de sadicte dame et avec
ce eut chevaulx lance et housse
de mesmes et luy estoit bien advis
qu'il portoit la devise de sadicte
dame que son cheval ne luy pouoit
perir ne estre en danger ainçois que
a l'ayde d'elle de la bonne querelle
qu'il pretendoit il viendroit au dessus
de son entreprise &amp; en ceste intencion
se disposa de jouster et se
trouver sur les rencz bien en point
comme il est acoustumé de faire en
tel cas/ mais quant vint au departir
qu'il cuydoit trouver sadicte dame
pour avoir sa benediction elle
faignit d'estre malade en se faisant
excuser &amp; dire qu'elle ne pouoit
parler a luy ne luy bailler cueur
ne courage de gaigner tellement
que ceste journee il ne feist pas ce
qu'il voulut &amp; ne peult avoir honneur
comme il eust eu sans difficulté
ce ne eust esté les reffus de sa dame/
&amp; dont par ce moyen elle estoit
tenue le recompenser/ et pource requeroit
a l'encontre d'elle qu'elle fust
condampnee a le desdommager
de la perte qu'il avoit faicte &amp; de ses interestz
qui estoyent bien grans/ au
moins qu'il declairé qu'elle avoit esté
cause de son mal par le moyen dudit
reffus en la condampnant a le recompenser
ainsi que la court l'adviseroit.
de la partie de ladicte deffenderesse
si fut deffendu au contraire
&amp; disoit qu'en sa vie ne luy conseilla
de jouster ne n'en fut consentant
ne par elle ne pouoit estre plus
advancé ne diminué car son conseil
ou aide ne lui pouoit de rien proffiter/
disoit avec ce que sa benediction
ou sa parolle ne luy pouoit guieres
aider en tel cas/ mais il suffisoit
au demandeur de prendre son
excusation sur cela qui n'estoit pas
suffisant attendu qu'il pouoit bien
ymaginer qu'elle eust esté aussi
joyeuse de son bien comme lui
mesmes. et quant est du reffus de
luy ayder et bailler couraige jamais
ne luy reffusa mais alors
que il vouloit parler a elle estoit
mal disposee tellement qu'elle ne
peult venir parler a luy. et disoit
que quant elle sceut qu'il devoit jouster
elle pria alors pour lui affin
qu'il eust l'honneur parquoy il devoit
souffire Et par ses moyens
concluoit affin d'absolution surquoy
ledit amant demandeur pour
ses replicques disoit que se elle eust
seulement dit a dieu/ ou quelque autre
mot son cheval fust allé plus
joyeusement &amp; n'eust trouvé homme
qui luy eust peu resister. Et
ainsi en estoit tenu tout du long.
Finablement parties ouyes elles
ont esté apointees en droit veu et
consideré la court condampné ladicte
deffenderesse a habiller vestir
et armer ledit amoureux demandeur
la premiere foys que il
vouldra jouster &amp; a conduire son
cheval par la bryde tout du long
des lices ung tour seullement et
aprés cela fait sera tenue bailler
sa lance en disant a dieu mon amy
ayez bon cueur &amp; ne vous soulciez
de rien car on priera pour vous</p>

<div class="chapter"></div>

<h2 class="nobreak">¶ Le .xlvi. arrest.</h2>


<p>En la Court de ceans
c'est assis ung aultre
procés entre une jeune
fille de villaige demanderesse
d'une part et ung jeune
gallant de mesme deffendeur
d'aultre part. Et disoit ladicte demanderesse
que ja pieça ce galant
cy en revenant de pellerinaige il
estoit tant alteré que il ne pouoit
boire ne manger. Il se vint pour
mener en ung jardin ou elle cueilloit
des viollettes et illec luy requist
qu'elle luy donnast ung bouquet
ce qu'elle fist de bon cueur/ et
lors il la remercia en luy promettant
de luy donner une belle bourse
et ung tabouret dont elle fut assez
joyeuse et pource que ledit compaignon
se sembloit estoit tresfort
malade luy demanda se il vouloit
rien et qu'il avoit. Surquoy
luy respondit beaucoup de mal
et qu'il eust voulu luy avoir cousté
grant chose et que il eust d'elle
seulement ung povre baiser pour
le resconforter. Et alors ceste povre
jeune fille luy alla dire/ que
sans denier ne sans maille elle lui
en donneroit deux voire trois qui
ne luy cousteroyent riens. Et de
fait les luy octroya/ et advint que
de ceste heure aprés lesdictz baysiers
donnez qu'il fut du tout gary.
Et feist grans merveilles de
grans chieres/ neantmoins il n'avoit
point fait son debvoir de lui
envoyer ladicte bourse et tabouret/
ne aussi pareillement de porter
ung boucquet de Rommarin
vert pour l'amour d'elle ainsi comme
il luy avoit promis. Et pource
requeroit ladicte demanderesse
que ledit deffendeur y fust contrainct
et condampné en ses despens.
De la partie dudict amoureux
fut deffendu au contraire &amp;
disoyt voirement que ladicte demanderesse
l'avoit secouru en sa
grande necessité et griefve maladie
tellement que il en estoit tenu
a elle Et aussi cuidoit avoir fait
son debvoir comme bon et loyal
serviteur. Et quant est de ce qu'il
luy a promis comme de la bourse
et dudict tabouret ilz luy a ja
pieça envoyees par personne seure
qui luy avoit affermer les lui
avoir baillees. Et au regard dudit
rommarin vert il disoit qu'il
n'estoit journee qu'il ne lui ensouvint
et que jamais encores ne se
trouvoit en feste n'en joyeuse chere
qu'il n'en portast tousjours dessus
luy car c'estoit la fleur que il
aymoit le mieulx &amp; qui plus luy
avoit aydé en ce monde. Et supposé
que l'on dye que il face aulcunement
mal a la teste de le sentir
touteffoys il luy faisoit moult
grant bien au cueur et ne sera jamais
qui ne l'ayme. et concluoit
par ses moyens affin d'absolution.
Surquoy ladicte demanderesse
disoit qu'il le devoit aussi bien
cherement aymer/ car il en avoit
esté gary &amp; alegé en bien peu d'heure.
et quant a ladicte reception desdictes
choses promises n'en avoit
par sa foy rien sceu Finablement
parties ouyes ont esté apointees
en droit/ et au conseil si a la court
veu et consideré ledit procés. Et
condampne la court ledit amoureux
deffendeur a bailler &amp; rendre
a ladicte demanderesse lesdictes
bourse &amp; tabouret par lui promis
sans prejudice d'avoir son recours
sus celluy a qui il les avoit baillees
pour les porter. Et aussi je
le condampne a porter dessus lui
pour l'amour de sadicte dame demanderesse
ung boucquet de rommarin
vert a tout le moins ung
brin ou deux entrelassez avec une
soulcie et menues pensees ou d'autres
fleurs que bon luy semblera</p>

<div class="chapter"></div>

<h2 class="nobreak">¶ Le .xlvii. arrest.</h2>


<p>A la plainte et requeste de
plusieurs grans amoureux
ont esté baillees par
ladicte court de ceans certaines
lettres de commission par vertu
desquelles inhibitions et deffences
ont esté faictes a je ne sçay quelz
goffriers et patissiers que doresnavant
ilz ne fassent plus leurs
goffres &amp; leurs gasteaulx devant
les lieux et esglises ou l'on va en
pellerinaige a celle fin que la fumee
de leur feu ne leur puisse faire
mal aux yeulx &amp; que par cedit
moyen ilz puissent bien a leur aise
saluer et regarder leursdictes
dames en allant &amp; en retournant.
Ausquelles inhibitions et deffences
les dessusditz patissiers se sont
oposez &amp; disoyent pour leurs causes
d'opposition qu'ilz gangnent
leurs vies a faire les dessusdites
goffres et que leur mestier requeroit
que ilz besongnassent a jour
de feste et au pres des lieux et esglises
ou le peuple va/ car se ilz
faisoyent ailleurs leursdictes gofres
personne n'en yroit achapter
Et aussi on ne les pourroit manger
chauldes/ pourquoy ilz soubstenoient
tousjours leur opposition
en concluant que a tresgrant
tort et mauvaise cause lesditz galans
amoureulx en perseverant
en leurs demandes disoyent que
pour riens du monde l'en ne debvoit
souffrir lesdictz gauffriers
besongner au pres des lieux et eglises
par plusieurs moyens premierement/
car ilz empeschent le
chemin et la voye publique/ et ne
s'i peult l'on contourner sans bouter
l'ung l'autre Secondement car
quant les rues sont estroictes ilz
contraingnent lesdictz gallans a
passer par l'autre &amp; ne peuent aulcuneffoys
a cause de leursditz tabernacles
approcher de leursdictes
dames pour leur dire a dieu
ou ung mot en passant qui leur
est ung moult grant desplaisir.
Tiercement car par le moyen du
feu a quoy ilz cuisent leursdictes
gauffres il vient une fumee sy
grande et si maulvaise que lesditz
gallans sont contrainctz de cleigner
les yeulx/ et perdre la veue
de leurs dames sans sçavoir que
elles deviennent ne s'elles les ont
apperceuz qui d'aultre costé leur
est moult grant martire Et pource
veuz les dessusdictz inconveniens
que lesdictz gauffriers/ et
patissiers devoyent estre condampnez
a vuyder et faire leursdictes
gauffres aultre part/ et que lesdictes
deffences leurs avoyent esté
justement faictes. A ses fins concluoyent
et demandoyent despens
Surquoy lesdictz gauffriers disoyent
que ilz avoyent jouyssances
escriptes de faire illecques lesdictes
goffres parquoy les inhibitions
n'estoient recepvables/
disoit oultre que lesditz amans ne
pouoyent avoir dommage mais
estoit leur grant proffit que ilz le
fissent es lieux ou ilz avoyent acoustumé
car aumoins avoyent
ilz par le moyen desditz gauffriers
occasion de parler a leurs dames
et de leur en presenter en concluant
comme dessus. lesquelles
parties ouyes en tout ce qu'elles
ont voullu dire et proposer elles
ont esté appointees en droit a mettre
par devers ladicte court et au
conseil. si a la court finablement
veu le dessusdict procés/ et tout
veu et consideré ladicte court dit
que a bonne &amp; juste cause lesditz inhibitions
&amp; deffences ont esté faictes
ausdictz patissiers et gauffriers
et que a tort et maulvaise
cause ilz se y sont opposés &amp; veult
et ordonne la court/ que lesdictz
gauffriers et patissiers seront contrains
a aller cuire et faire leurs
gauffres aux carrefours et aillieurs
aultre part ou bon leur semblera
sans eulx approcher desdictes
eglises et lieulx ou l'en yra
en pellerinaige de deux ou aussy
de troys rues loing sur peine d'estre
griefvement pugnis et les condempne
la court es despens de ceste
instance ladicte tauxation reservee.</p>

<div class="chapter"></div>

<h2 class="nobreak">¶ Le .xlviii. arrest</h2>


<p>Ung soir bien tard sus
le soupper ainsi qu'on
ostoit les plas de la table
de unes nopces ou
ung jeune gallant amoureulx
estoit que les menestriers questoient
l'aumosne pour monseigneur saint
Julien/ il y eut une tresbelle jeune
dame assise a table qui en parlant
d'amours ainsi qu'on en devisoit
a table dist audict gallant
en passant ces motz. Telle gerbe
n'est pas sans lien &amp; que il n'estoit
pas homme pour demourer
derriere. Au moyen desquelles
parolles il commença a tressuer
de la grant joye qu'il en eut en ce moment
et la mena dancer la premiere
et depuis au retour quant il fut
rassis au pres du lieu ou il l'avoit
ramenee ung aultre jeune gallant
la vint prendre pour mener
dancer a qui elle fist assés grant
accueil dont il en eut ung petit de
mal en sa teste &amp; n'en fut pas trop
content/ Mais il luy vient si
bien que pendant ce que ladicte
dame danssoit il se vint arraisonner
a sa chamberiere qui estoit illec
assise/ laquelle luy dist entre
les aultres choses et sans ce que
ledict gallant luy en parlast qu'elle
avoyt ouy dire a sadicte maistresse/
tant de bien et d'honneur
que merveilles et luy asseura qu'elle
l'aymoit au tant que il estoyt
possible en pensant de ce que il ne
la venoyt veoir et quaqueter avecques
elle. Si a ceste heure ledict
gallant fut moult fort surprins
d'amours pas ne s'en fault
esmerveiller/ Car sur le corps
il n'avoit voine qui ne tremblast
de joye et de liesse/ qui luy surmonta
jusques au cueur/ et tellement
que il entreprint de l'aller
veoir le lendemain et il n'y faillit
pas : et depuis y a esté par plusieurs
journees : mais en effect
tant plus y alloit et moins appercevoit
qu'on tint compte de luy
et pource requeroit ledict galant
demandeur que icelle dame desclairast
s'elle le vouloyt prendre
a serviteur ou non affin que il n'y
pensast plus Et que au surplus
ladicte chamberiere qui ainsi luy avoit
baillee l'aliance et fait trembler
les fievres blanches tout du
long d'une nuyct feust condampnee
a l'amender envers luy/ et de
telle amende honnorable et proffitable
que ladicte court adviseroit
De la partie de ladicte dame
fut dit que au regard d'elle elle ne
le hayoit point/ mais elle s'estoit
pourveue d'ung aultre serviteur
par quoy disoit qu'on la debvoit
tenir pour excusee Et entant que
touchoit ladicte chamberiere disoit
voirement qu'elle avoit ouy
dire a sadicte maistresse autant
de bien dudict compaignon que
on pourroit penser/ parquoy n'avoit
failly en riens/ Et quant est
de l'avoir conseillé de venir par devers
elle elle disoit qu'elle l'avoit
faict pour l'advancer pource que
il est homme qui bien le valloit.
Disoit oultre que telles paroles
qui entrent par une oreille s'en doivent
aller par l'autre &amp; est moult
grant follye aux gens de s'i fyer/
car il est aucuneffoys force de dire
des choses qui ne sont pas veritables
pour complaire aux gens
et leur donner ung peu d'esperance
pour venir es biens qu'ilz desirent/
et par ces moyens et autres
disoit la chamberiere que elle estoit
de voye de absolution/ mais les
gens d'amours disoient qu'il n'y a
aujourd'huy plus dangereuse chose
en amours que de telz faulx rappors/
car c'est pour ravir ung homme
jusques au troiziesme ciel/ et en
advient plusieurs inconveniens
comme d'aulcuns povres amoureux
qui en perdent le boyre et le
manger et les aultres en deviennent
comme bestes sans sçavoir
qu'ilz ont. Et pource requeroient
lesdictes gens d'amours que ladicte
court y mist provision mais
ladite chamberiere disoit que au
regard d'elle elle n'avoit meffaict
car veues les pressupositions et
parolles de sa maistresse qu'il estoit
vraysemblable qu'elle l'eust
aymé s'il se fust sceu conduire. A
quoy ledit povre galant respondit
qu'il n'y vouloit plus essayer
et luy souffisoit de ce qu'il en avoit
faict sans plus y retourner pour
le pris comme dessus. lesquelles
parties ouyes en tout ce qu'elles
ont voulu dire ont esté appointees
en droit et au conseil et a la
court veu ledict procés &amp; ce qu'il
failloit veoir en ceste partie. Et
tout veu la court dit que ladicte
chamberiere a failly &amp; grandement
abusé/ &amp; a ceste cause la condamne
ladicte court a vuyder l'hostel
de sa maistresse/ &amp; si ordonne que
jamais ne portera chapperon de
couleur ceinture verte &amp; la condamne
en oultre en tous les despens
dommaiges &amp; interestz du povre
amant la tauxation reservee.</p>

<div class="chapter"></div>

<h2 class="nobreak">¶ Le .xlix. arrest.</h2>


<p>En la court de ceans
c'est assis ung aultre
procés entre une tres
gracieuse Dame demanderesse
en cas d'excés de une
part/ &amp; ung moult gracieux compaignon
jadis son amoureux deffendeur
audict cas/ et requerant
l'enterinement de certaines lettres
de pardon d'aultre part. et disoit
ladicte dame demanderesse que de
long temps a pour les grans biens
qu'elle oyt dire de la personne
dudict amoureux deffendeur elle
mist tout son cueur en luy &amp; depuys
luy a faict plusieurs plaisirs
ainsi qu'elle a peu/ mais nonobstant
dangier et malle bouche
qui s'en doubtoyent aulcunement
elle ne lui pouoit faire tousjours
si bonne chere qu'elle eust bien voulu
ains estoit force aulcuneffois
de dissimuler &amp; faire semblant ne
le point congnoistre quant il la regardoit.
Si estoit vray que une
journee il la salua ainsi que elle
venoit de l'eglise mais quant elle
le apperceut/ pour ce que dangier
rechignoyt desja de le veoir
de loing elle tout de gré retourna
la teste de l'autre costé sans luy dire
mot dont ledit galant se despita
et combien que en amours l'en
porte en pacience tous les maulx
ainsi qu'ilz adviengnent et que il
soit deffendu de longuement garder
son courroux/ ne user de aulcune
vengeance/ neantmoins ledit
amoureux deffendeur de ce que
elle ne le voullut saluer comme
elle le devoit faire a conspiré haine
contre ladicte dame/ pour laquelle
mettre a execution/ ce jour
propre le soir bien tard il se transporta
devant son huys/ et illecques
comme mal meu et eschauffé vint
ruer d'eux ou trois grosses pelottes
de neige contre les fenestres
de sadicte dame. Et aprés ce qu'il
veit que on n'en tenoit compte et
que l'on ne sailloyt point dehors
pour parler a lui il print une grosse
pierre et la gecta contre les verrieres
tellement que il en abbatit
deux ou troys losenges qui vindrent
comme si se eust esté chose
juree tout droict cheoir dessus la teste
de ladicte dame demanderesse/
et dont en y eut une qui la vint
frapper sur le nez si qu'il y eut effusion
de sang/ et encore non content
de ce mais pour luy faire plus
grant despit il a fait despecer ung
beau cordon qu'elle luy avoit donné/
et dont par despit il en a lacé
une botte fauve en metant a son
pied ce qu'il debvoit mettre en sa
teste. Et oultre plus a injurié ceste
dame en disant d'elle plusieurs
maulx/ et qu'elle estoit maulvaise/
avecques plusieurs autres parolles
et minution de son honneur
qui estoit mal fait a luy &amp; lesquelles
choses dessusdictes comme
digne de pugnition cheoyent en reparation.
Et pour ce prenoit ladicte
dame ses conclusions a l'encontre
dudict amant affin que il
feust par la court condampné a
reparer lesdictz excés envers elle
d'amende honnourable nue teste/
et en chemise tenant une torche ardante
en sa main/ en dysant que
faulsement et maulvaisement il
l'avoit grevee et blasmee/ et qu'il
s'en repentoit et cryoit mercy en se
desdisant publycquement desdictes
parolles par luy dictes &amp; ainsi
condampné a faire ung voyage
a sa devotion et partout ou elle
le vouldra encharger/ et pour amende
prouffitable a la somme
de deux mille livres &amp; a tenir prison
ou il appartiendra/ et tout a
ses despens/ dommaiges et interestz
de la partie dudict amant fut
deffendu au contraire &amp; disoit par
ses deffences qu'il failloit pressuposer
que ladicte dame estoit conduyte
par danger en telle maniere
que elle n'eust sceu faire ung seul
pas qu'elle ne l'eust eu tousjours
aprés sa queue ung faulx semblant
pour la garder. Et n'y eut
oncques amoureux de memoire
d'homme qui eust tant a faire/ et
a souffrir que il a eu de la servir
car il ne s'en pouoit tirer pres fust
de jour ou de nuit a quelque heure
que ce feust pour les gardes &amp;
batailles qui estoyent en l'avant
garde et en l'arriere garde et brief
en la saison de l'yver n'eust jamais
peu aller ne parler a elle sinon que
quant il geloit si fort que les gens
de fine froydure ne se osoyent tenir
a l'huys qui estoit tresgrande
peine/ car il fault considerer que
a toutes les foys qu'il y alloit ne
pouoit il pas encores parler a elle/
mais bien souvent luy failloit
retourner ainsi comment il estoit
venu. Et se il avoit grant peine
en yver/ encores en avoit il beaucoup
plus en esté/ car jamais ne
se fust avancé &amp; aussi il n'eust osé
aller devers elle en quelque façon
que se eust esté sinon quant il faisoit
orage de temps/ ou qu'il tonnoit/
esclairoit/ et espartyssoit de
tous costez tellement que il sembloit
que les pierres fendissent et
que le ciel deust cheoir embas mesmement
quant il couroit parmy
les rues n'atendoit que le coup
comme ung homme desja condampné
qui lui estoit ung grant
danger sans les autres inconveniens
du vent et des gouttieres
qui degoutoyent sur luy dedans
son dos comme qui les gectast par
despit. Et fault noter que quant
il estoit arrivé en ceste estat jusques
au logis de sa dame il n'avoit habillement
qui ne fust plein d'eaue
voire tout le corps comme s'il fust
venu d'ung baing si que c'estoit pitié
de le veoir et si au mieulx ne
gagnoit que ung baiser ou deux
qui n'estoit pas rescompensation
legitime de la peine que il en prenoit.
Au regard encores que incontinent
il s'en failloit retourner/ et
passer par boys/ et par ruisseaux
et aussi grant dangier que par devant
sinon qu'il attendoit dessoubz
quelque auven que le maulvais
temps feust passé et la pluye cessee/
pressuposé cela disoit a une
journee dont n'estoit recors que il
faisoit maulvais temps et ung
froict extresme. Il se transporta
par devers l'uys de sadicte dame
ou il fut bien l'espace de trois grosses
heures atendant la venue tellement
que ses soulliers estoient
gellez et ne les pouoit ravoir de
la terre. Et quant il vit qu'il n'en
oyoit point de nouvelles il commença
a toussir deux ou .iii. fois
et puis hurtoit de la pointe de son
patin a la porte &amp; si ne lui respondoit
l'en riens dont voirement il
se courrouça et despita et pour se
eschauffer feist une grosse pelotte
de neige qu'il gecta contre pour
se ramentevoir/ et affin que l'en
vint a luy. et peult bien estre que
ladicte pelote qui estoit ung peu
pesante cassa ung petit de voirriere
dont les pieces &amp; esclatz cheurent
dessus la dame. Mais il ne
le cuydoit pas faire/ et jamais il
n'eust pensé que elle eust esté dessoubz/
par quoy le fault excuser/
ne quelque chose que sadicte dame
ait voulu dire il n'avoit haine
a l'encontre d'elle/ car par maltallent
il ne l'avoit fait/ mais seulement
pour ce qui luy ennuyoit
d'avoir la tant longuement atendu
sans venir a luy. Et quant est
du reffus de le saluer surquoy elle
vouloit fonder sa haine de malveillance
disoit ledit amant qu'elle
fist sagement et ne luy en sceust
oncques maulvais gré. Et qui
plus est n'eust sceu riens faire qu'il
luy eust despleu ne mal contenté
car tout ce qu'elle voulloyt il desiroit
&amp; au regard du cordon qu'il
avoit porté aux piedz par despit
d'elle disoit ledict amant deffendeur
qu'il ne l'avoit faict que par
plaisance joyeuse/ et pour monstrer
qu'il avoit une moult belle
dame il le faisoit pour l'amour de
elle/ parquoy n'avoit mesprins.
Et au surplus touchant les injures
disoyt que quant il retourna
ainsi angelé de l'huys de sadicte
dame sans rien faire et a l'occasion
que en s'en retournant il rencontra
ung vieil tronchet de patissier
qui luy cuyda fendre la greve
de la jambe/ il mauldict ladicte
dame/ et peult bien estre qu'il dist
qu'elle estoit traistesse/ car il semble
que se elle ne l'eust injurié ou
que elle fust venue a l'huys il ne
feust point cheut en ce dangier/
ains eust esté garanty/ et encore
d'abondant entant qu'il auroit failly
de son costé il avoit obtenues
lettres de pardon dont il requeroit
l'enterinement et au moyen
d'icelle delivrance de ses biens et
de sa personne attendu que par ce
que dit est ledit pardon estoit bien
civil et raisonnable et demandoit
despens au cas que sadicte dame
vouldroit plus persister au procés
a l'encontre de luy Aprés lesquelles
deffences les gens d'amours
reciterent les informacions et disoient
que ilz trouvoient grandement
chargé ledit amoureux deffendeur
et ne se pouoyt excuser
qu'il ne eust failly car sa dame estoit
notoirement en la sauvegarde
d'amours et sont toutes voyes
de faict deffendues. Or avoit il
par voye de fayct rompues les
voirrieres et ycelle dame blecee
qu'il deust avoir revenchee voire
jusques a effusion de sang. Et
ainsi se il eust donné ces choses a
entendre et le cas tel qu'il estoyt/
jamais ne eust obtenu pardon.
parquoy disoient qu'il en devoit
estre pugny et requeroient que iceluy
povre amant fust banny a tousjours
du royaulme d'amours
a tant que ses biens feussent desclairés
confisquez et pour amende
prouffitable au double Ledict
amant deffendeur soustenant ledit
pardon disoit qu'il n'auroit cause
de le condampner et que quant
il n'avoit pardon &amp; qu'il eust commis
aulcune faulte/ si pourtant
veu les paines qu'il avoit eues &amp;
la charge du service enquoy il estoit
obligé et ou pendoit la mort
ou la vie de chascune fois qu'il alloit
vers ladicte dame il en devoit
demourer quitte et ne luy en debvoit
on rien demander Et au regard
du cas l'en n'y pouoit noter
mal. Premierement quant au gré
de la partie il avoyt cause de le
faire veu le long temps qu'il avoit
songé a l'huis/ et affin qu'on ne
luy peust pas faire entendant qui
luy eust esté Si disoit par son serment
que alors qu'il getta ladicte pierre
il avoit tant de froit qu'il ne sentoit
sa main &amp; ne scet s'il getta fort
ou foible mais elle fut mout grevee
et blecee et fut par grant fortune
que les voirryeres cheurent sur
elle et entant que touchoit les injures
et de ce qu'il pouoit avoir legierement
dit qu'elle estoit faulce et
traistesse Respondit que ce avoit esté
par chaude colle &amp; alors qu'il estoit
blecé/ parquoy l'en ne s'i devoit arrester/
car quant ung homme a
mal excessif &amp; que c'est la cause d'amours
l'en ne s'en sçauroyt tenir
aucuneffois de maudire sa dame
&amp; tous ceux qui en sont cause ou
par qui le cas est advenu et par
ainsi disoit que lesdictes lettres de
pardon estoient bien civilles/ et
qu'on y devoit obtemperer mais
sadicte dame disoit au contraire
et qu'il failloit premierement qu'il
se desdist des injures/ et qu'elles
devoient passer soubz dissimulacion/
Car quant ung serviteur
desprise sa maistresse ou dit mal
de ceulx dont il doit avoir avancement
il doibt estre reputé infame
et debouté de tous lesditz biens
et si fault qu'il l'amende ou aultrement
chascun en voudroit autant
faire. Et quant est de la charge
du service dont il est plaint et
dire que jamais homme n'entreprent
si dangereuse poursuytte.
Disoit ladicte dame qu'elle ne luy
faisoit pas faire et en avoit sa part
de la paine comme luy entant qu'il
luy failloit trouver excusation
legitime pour aveugler dangier
et faulx semblant que l'en ne peult
pas de legier appaiser quant ilz
ont telle chose au cueur et ilz s'en
doubtent Mais aussi de tant que
en la poursuitte d'amours l'en a
griefve paine et douleur &amp; l'on ne
peut avoir ung seul bien comme
d'ung baisier en passant et entre
deux huys posé ores qu'il esclaire
et face tonnerre jusques a tout
rompre. Si vault myeulx cela
que tous les biens qu'on sçauroit
souhaitier et avoir sans peine pour
suytte ung baisier ainsi prins en
emblee que s'il avoit engaigé deux
cens muys de blé Et par ainsi de
retorquer ledict service ou compensation
de peine il n'y avoit aucune
apparence et concluoit
comme dessus Ouyes lesquelles
parties en tout ce qu'elles ont
voulu dire et proposer elles ont
esté apointees en droit et au produyre.
Si a la court veu ledict
procés &amp; dit que les lettres de pardon
obtenues par ledict povre amoureulx
seront enterinees. Et
en ce faisant la court ordonne et
mect sa propre personne et tous
ses biens a playne delivrance en
rescompensant tous les despens
et pour cause.</p>

<div class="chapter"></div>

<h2 class="nobreak">¶ Le .l. arrest</h2>


<p>A la requeste du procureur
general d'amours
et par commission de
la court de ceans ont esté
prins et constitués prisonnier
deux malfaicteurs et delinquans
qui par leurs maulvaises langues
avoient emblé la renommee
et desrobé l'honneur de plusieurs
dames a tort et sans causes/ si
ont esté sur ce interroguees &amp; ont
confessé le cas. Et avecques ce
que tout le temps de leurs vie ont
esté adonnés a grassement et goliardement
parler des biens d'amours
en disant plusieurs ordes
parolles en malsonnans qu'il n'est
besoing de reciter pour la turpitude
d'icelles. Et finablement ladicte
confession veue/ et le procés
faict sur icelle la court les condampne
tous deux a estre batus
par trois samedis de verges par
les carrefours. Et si les bannist
du royaulme d'amours a tousjours
en desclairant tous leurs
biens confisquez. Et ordonne la
court que tous ceulx qui parleront
ainsi deshonnestement contre
l'honneur des dames ne jouyront
aulcunement des previleges
d'amours/ et si seront pugnys si
tres griefvement que les aultres
y prendront exemple.</p>

<div class="chapter"></div>

<h2 class="nobreak">¶ Le .li. arrest</h2>


<p>En la court de ceans
c'est assis ung aultre
procés entre une belle
jeune dame &amp; le procureur
general d'amours adjoinct
avec elle demandeurs en cas d'excés
d'une part/ &amp; ung assez gentil
compaignon jadis amoureulx
de ladicte dame prisonnier deffendeur
audict cas/ et requerant l'enterinement
de certaine remission
d'autre part. Et disoit ladicte dame
que combien que en amours
l'en doibt endurer tout ce qu'il se
faict par esbat ou amytié et qu'il
soit deffendu aux hommes qui
desirent leur avancement de ne proceder
par voye de fait contre leurs
dames jouant au tiers en ung
beau grant preau vert/ et par joyeuseté
en courant par derriere elle
mist audict gallant ung tantinet
d'herbe entre la chemise et le
dos/ ce gallant se despita si terriblement
que il luy vint incontinent
bailler deux grans soufletz
Et ne fut pas encores content de
cela ainçoys la tumba a terre et
la descoiffa en la trainant par les
cheveulx devant tout le monde
qui estoit illec/ comme s'elle eust
esté sa chamberiere en ce faisant
voye de faict est deffendue force
et violence publicque en refraignant
et derompant la sauvegarde
d'amours ou ladicte dame estoyt
enclose/ et aultrement grandement
moult excedant et delinquant
Et pource concluoit et requeroit
ladicte dame a l'encontre dudict
deffendeur qu'il fut condampné
et contrainct a reparer lesdictz excés
et oultraige et luy faire amende
honnorable c'est assavoir en la
court de ceans et au preau ou le
cas a esté commis nue teste et en
chemise tenant une torche ardant
en sa main disant que a tort et
maulvaisement a bastue et descoiffee
ceste dame/ il s'en repent et
crye mercy a elle/ et a toutes les
dames qui estoient presentes Et
avec ce pource que le cas est enorme/
et qu'il touchoit l'honneur de
icelle dame demanderesse elle requeroit
aussi que ledict deffendeur
feust condampné a souffrir pugnicion
corporelle audict preau
ou il avoit faict l'oultraige en la
maniere qui s'ensuyt. C'est assavoir
qu'il feust lié tout nud a ung
pillier que l'on y atacheroit/ et que
illec toutes les dames qui virent
ledict cas advenir le vinsent bastre
a leurs aises jusques a ce que
il fust bien frotté pour donner exemple
aux aultres qui en vouldroient
autant faire et en amende
prouffitable en la somme de
deux mille livres ou que telles
aultres conclusions luy feussent
adjugees que la court verroyt
estre a faire en demandant despens
dommaiges et interestz.
De la partie dudict amoureulx
fut deffendu au contraire et disoit
que les hommes ne estoyent
point tenus d'endurer des dames
se il ne leur plaist/ car elles sont
subjectes/ &amp; ne leur appartient de
venir mettre en leurs dos aulcunes
herbes soit par esbat ou aultrement/
car ce qui leur plaist en
une maniere il desplaist aux autres.
Or estoit vray que ceste dame
de son auctorité et sans dire
qui avoit perdu ou gaigné luy estoit
venue getter dedens le dos
en jouant au tyers une poignee
d'orties et d'ordure ou il y avoit
parmy des fourmys qui le picquoyent
et faysoyent si grant mal
que il ne pouoit durer. Et a ceste
cause comme tout esmeu par chaulde
colle la vint frapper et descoifer
ainsi que a esté dit Et fault en
ce noter qu'il n'y prenoit pas garde/
mais pour la grant douleur
qu'il sentoit au dos il ne s'en peut
tenir. Et duquel cas ainsi advenu
icelluy amant depuis qu'il a esté
rassis a esté desplaisant de l'avoir
faict. Et oultre plus c'estoit tiré
a la chancellerie d'amours/ et en
avoit tout entierement obtenues
lettres de remission qui estoyent
bien civilles et raisonnables veu
ce que dit est dont il requeroit l'enterinement
alias concluoit affin
d'absolution et de despens Aprés
lesquelles deffences les gens d'amours
disoyent que ilz avoyent veu les
informations faictes en ceste matieres/
par lesquelles le cas estoyt
veriffié. Et aussi ne le pouoit ledict
amant deffendeur nyer/ car
luy mesmes l'avoit confessé. Et
disoyent lesdictz gens d'amours
que l'excés estoit moult grant/ et
l'oultrage fait a ladicte dame excessif/
et que selon les droictz d'amours
qui parlent de ceste matiere
la pugnition y est si tresgrande/
qu'on ne sçauroit dire et nompas
seulement sont telz gens qui
battent et frappent leurs dames
dignes de mort acoustumee mais
doibt l'en deppartir et detrancher
tous leurs membres par pieces/
aussi en effect c'est venu encontre
la souveraineté d'amours/ et encourir
crime de leze magesté. Et
pource requeroyent et concluoyent
lesdictes gens d'amours que
ledict amant deffendeur feust pugny
de pugnition corporelle &amp; publicque/
et en ce faisant condampné
a souffrir mort/ et estre executé
par justice. et quant a la remission
disoyent que l'en n'y debvoit
obtemperer/ car le cas de soy estoit
inremissible/ et failloit tout
ainsi que ledit amant avoit faict
ledict cas publicquement que le
cas feust pugny devant la veue
du monde aussi de le faire aultrement
ladicte dame demoureroyt
deshonnoree a tousjours mais qui
ne se pouoit soubstenir en raison
Par quoy comme dessus l'en n'y
debvoit en riens obtemperer consideré
mesmement l'enormité dudit
cas et le consequent qui en peut
advenir. Et finablement disoyent
que se ledict delict demouroit
impuny il n'y auroit jamais dame
seure/ et seroyent tous les biens
d'amours desprisez &amp; mis dessoubz
le pied par telz &amp; meschans
gens qui vouldroyent bien frapper
aulcuneffois concluant comme
dessus. Aprés les conclusions
ainsi prises par lesdictes gens d'amours
icelle dame emploioit ce
que ilz avoyent dit a son proffit
et oultre pour deffendre ladicte remission
entant qu'il luy touchoit
elle disoit qu'elle ne debvoit estre
enterinee audict amant/ car elle
estoit subretice/ obretice/ et desraisonnable
subrectice entant qu'il avoit
sceu que ladicte dame estoit
en sa sauvegarde d'amours quant
il perpetra lesdictz excés en la presence
d'elle et aussi que elle a sceu
que l'herbe qu'elle luy gecta dedans
le doz n'estoit que par esbatement
et en signe d'amour comment l'en
peult ymaginer et s'eust esté ung
aultre homme a qui elle eust voulu
mal jamais ne se y fust jouee
Et a la verité de tant qu'elle se seroit
jouee a luy se l'amoureux estoit
tel qu'il devoit estre il l'en debvoit
plus priser Et monstroit bien
que il ne sçavoit gueres d'honneur.
Obretice car il avoit donné
a entendre en ladicte remission
que ladicte dame luy avoit getté
des orties et des formis entre la
chair &amp; la chemise mais le contraire
est vray c'est assavoir qu'il n'y
avoit que belle herbe verte sans
qu'il y eust point d'orties ne de formis
ne que cela luy eut oncques
fait mal ne desplaisir Et si au regard
d'elle pour s'aquitter et monstrer
l'amour qu'elle avoit en luy
elle pouoit bien cela faire et luy
estoit permis selon l'anticque et
commung proverbe qui dict que
gens qui s'entrayment pierres s'entreruent.
Incivil/ car pardonner
tel cas c'est en effect consentir que
une dame demeure blasmee &amp; infame
sans avoir reparation de
son honneur qui ne se peult faire
en terme de raison. Et aussi que
ledict amant avoit trainee par les
cheveux/ et devant tout chascun
estoit de soy inremissible Disoit
oultre ladicte dame que ladite remission
estoit desraisonnable/ car
se telles choses avoient lieu &amp; que
amoureux fussent quictes de telz
maulx pour prendre une pareille
remission Il vauldroit aussy
chier qu'il n'y eust plus de justice
en amours et gaigneroit l'en autant
a faire mal que bien. Mais
ledict amant deffendeur soustenant
sa remission disoit que le cas
n'estoit si grant ne si mauvais comme
l'en le faisoit de beaucoup Premierement
car ladicte dame l'avoit
menassé et sans ce qu'il luy
demandast rien estoit venue toucher
lesdictes herbes et orties parquoy
s'il s'estoit revenché il avoyt
de raison Secondement posé qu'il
eust frappé si n'avoit elle point
esté affolee et si ne l'avoit faict ledict
amant que par jeu. Tiercement
le cas estoit advenu par hastiveté
de chaulde colle voire en
estant cause promovent. Et par
ainsi ladite remission estoit bien
fondee et raisonnable et ne failloit
point parler d'incivilité ne dire
que amours ne puissent pardonner
tel cas/ car de plus grans la
moytié/ le chancellier d'amours
baille tous les jours remission
voire a ceux qui ont tué leurs dames
et estoit trop contente la puissance
et souveraineté d'amours
Disant oultre ledict amant que
en sesdites lettres de remission il
avoit donné a entendre toute la
pure verité du cas Parquoy l'en
y devoit obtemperer et concluoit
comme dessus Mais les gens d'amours
en luy respondant disoient
que ce cas ne se devoit jamais pardonner
ne remettre avecques les
autres/ car d'avoir ainsi frappé
ladicte dame et traisnee par les
cheveulx se estoit offence inremissible
et donner occasion a chascun
qui la estoient presens de penser
qu'il sçavoit quelque mal a la
dame et d'en publier contre son honneur
ce qui n'est point. parquoy
il failloit que sa faulte feust reparee
publiquement Et ne la devoit
l'en point passer soubz dissimulation.
Ouyes lesquelles parties
en tout ce qu'elles ont voulu dire
et alleguer elles ont esté appointees
en droit a mettre par devers
la court et au conseil. Si a ladicte
court veu le procés avec lesdictes
lettres de remission &amp; tout ce
qu'il failloit veoir en ceste matiere.
Et tout veu et consideré ce que
il failloit a considerer/ la court
dit que lesdictes lettres de remission
sont incivilles et qu'elle n'y
obtemperera point/ et deffendit au
chancelier d'amours de n'en bailler
plus de pareilles a quelque amoureulx
que ce soit. Et condampne
la court ledict amant deffendeur
pour reparacion dudict cas
a estre despoullé tout nud et ordonne
qu'il luy sera en cest estat baillé
et delivré par le bourreau quatre
vieilles chamberieres d'estuves
pour le tresbien vanner dedens
une vieille coste poincte de
prisonniers/ ou d'autre vieille couverture
pleine de poux et de vermine
Et cela faict le condampne
a estre jecté tout nud en ung champ
plain d'orties et de chardons. Et
au surplus le bannist a tousjours
mais du royaulme d'amours et
du service des dames en desclairant
tous et chascuns ses biens
confisquez.</p>




<p class="gap">L'arrest finy ledit
president qui estoit las &amp;
n'en pouoit plus dist au peuple
illec attendant. Le greffier dira
le surplus/ ainsi le greffier s'avança
de plusieurs autres arrestz dire
mais de tous ceulx qu'il prononça
ne peuz rien rapporter ne
escripre/ il avoit ung peu la voix
basse tant qu'on ne le pouoyt entendre.</p>

<div class="poetry">
<div class="verse">Si eut arrest et jugement</div>
<div class="verse">Prononcez lors tant que merveilles</div>
<div class="verse">Dont je vis mains povres amans</div>
<div class="verse">Plourer &amp; grater leurs oreilles</div>

<div class="verse stanza">Et ceulx qui cuydoient pour eulx</div>
<div class="verse">Furent contre eulx je vous affie</div>
<div class="verse">Se les jugemens sont douteux</div>
<div class="verse">Nul n'est pas saige qui s'i fie</div>

<div class="verse stanza">Si fais veu aux dames</div>
<div class="verse">Que plus ne serviray amours.</div>
<div class="verse">Se g'y ay mesprins je m'en repens/</div>
<div class="verse">Ailleurs me fault prendre mon cours.</div>

<div class="verse stanza">Et quant est d'espoir et recours</div>
<div class="verse">Ilz m'ont esté par trop rigoureux</div>
<div class="verse">Et pource soubstiendray tousjours</div>
<div class="verse">Que les loyaux sont les plus douloureux.</div>
</div>




<p class="gap">¶ Cy finissent les
cinquante et ung arrest d'amours.
Nouvellement imprimé a paris
par la veufve feu Jehan trepperel
et Jehan jehannot Imprimeur
et Libraire juré en l'université de
paris Demourant en la rue neufve
nostre dame a l'enseigne de l'escu
de France.</p>

<div class="trnote">


<h2 class="nobreak">Notes du transcripteur</h2>


<p>L'orthographe et la ponctuation sont conformes à l'original. Pour
faciliter la lecture, on a ajouté apostrophes, accents et cédilles,
distingué i/j et u/v, et résolu les abréviations conventionnelles
(par exemple cõe &gt; comme).</p>

<p>Certaines erreurs manifestes ont été corrigées (confusion entre
qui/qu'il/qu'ilz, doublons, interversions ou substitutions de lettres,
etc.)</p>

</div>
<div style='display:block;margin-top:4em'>*** END OF THE PROJECT GUTENBERG EBOOK LES CINQUANTE ET UNG ARRETZ D'AMOURS ***</div>
<div style='display:block;margin:1em 0;'>This file should be named 64153-h.htm or 64153-h.zip</div>
<div style='display:block;margin:1em 0;'>This and all associated files of various formats will be found in https://www.gutenberg.org/6/4/1/5/64153/</div>
<div style='display:block;margin:1em 0'>
Updated editions will replace the previous one&mdash;the old editions will
be renamed.
</div>

<div style='display:block;margin:1em 0'>
Creating the works from print editions not protected by U.S. copyright
law means that no one owns a United States copyright in these works,
so the Foundation (and you!) can copy and distribute it in the United
States without permission and without paying copyright
royalties. Special rules, set forth in the General Terms of Use part
of this license, apply to copying and distributing Project
Gutenberg&trade; electronic works to protect the PROJECT GUTENBERG&trade;
concept and trademark. Project Gutenberg is a registered trademark,
and may not be used if you charge for the eBooks, unless you receive
specific permission. If you do not charge anything for copies of this
eBook, complying with the rules is very easy. You may use this eBook
for nearly any purpose such as creation of derivative works, reports,
performances and research. They may be modified and printed and given
away&mdash;you may do practically ANYTHING in the United States with eBooks
not protected by U.S. copyright law. Redistribution is subject to the
trademark license, especially commercial redistribution.
</div>

<div style='margin:0.83em 0; font-size:1.1em; text-align:center'>START: FULL LICENSE<br />
<span style='font-size:smaller;'>THE FULL PROJECT GUTENBERG LICENSE<br />
PLEASE READ THIS BEFORE YOU DISTRIBUTE OR USE THIS WORK</span>
</div>

<div style='display:block;margin:1em 0'>
To protect the Project Gutenberg&trade; mission of promoting the free
distribution of electronic works, by using or distributing this work
(or any other work associated in any way with the phrase &ldquo;Project
Gutenberg&rdquo;), you agree to comply with all the terms of the Full
Project Gutenberg&trade; License available with this file or online at
www.gutenberg.org/license.
</div>

<div style='display:block;font-size:1.1em;margin:1em 0; font-weight:bold'>
Section 1. General Terms of Use and Redistributing Project Gutenberg&trade; electronic works
</div>

<div style='display:block;margin:1em 0'>
1.A. By reading or using any part of this Project Gutenberg&trade;
electronic work, you indicate that you have read, understand, agree to
and accept all the terms of this license and intellectual property
(trademark/copyright) agreement. If you do not agree to abide by all
the terms of this agreement, you must cease using and return or
destroy all copies of Project Gutenberg&trade; electronic works in your
possession. If you paid a fee for obtaining a copy of or access to a
Project Gutenberg&trade; electronic work and you do not agree to be bound
by the terms of this agreement, you may obtain a refund from the person
or entity to whom you paid the fee as set forth in paragraph 1.E.8.
</div>

<div style='display:block;margin:1em 0'>
1.B. &ldquo;Project Gutenberg&rdquo; is a registered trademark. It may only be
used on or associated in any way with an electronic work by people who
agree to be bound by the terms of this agreement. There are a few
things that you can do with most Project Gutenberg&trade; electronic works
even without complying with the full terms of this agreement. See
paragraph 1.C below. There are a lot of things you can do with Project
Gutenberg&trade; electronic works if you follow the terms of this
agreement and help preserve free future access to Project Gutenberg&trade;
electronic works. See paragraph 1.E below.
</div>

<div style='display:block;margin:1em 0'>
1.C. The Project Gutenberg Literary Archive Foundation (&ldquo;the
Foundation&rdquo; or PGLAF), owns a compilation copyright in the collection
of Project Gutenberg&trade; electronic works. Nearly all the individual
works in the collection are in the public domain in the United
States. If an individual work is unprotected by copyright law in the
United States and you are located in the United States, we do not
claim a right to prevent you from copying, distributing, performing,
displaying or creating derivative works based on the work as long as
all references to Project Gutenberg are removed. Of course, we hope
that you will support the Project Gutenberg&trade; mission of promoting
free access to electronic works by freely sharing Project Gutenberg&trade;
works in compliance with the terms of this agreement for keeping the
Project Gutenberg&trade; name associated with the work. You can easily
comply with the terms of this agreement by keeping this work in the
same format with its attached full Project Gutenberg&trade; License when
you share it without charge with others.
</div>

<div style='display:block;margin:1em 0'>
1.D. The copyright laws of the place where you are located also govern
what you can do with this work. Copyright laws in most countries are
in a constant state of change. If you are outside the United States,
check the laws of your country in addition to the terms of this
agreement before downloading, copying, displaying, performing,
distributing or creating derivative works based on this work or any
other Project Gutenberg&trade; work. The Foundation makes no
representations concerning the copyright status of any work in any
country outside the United States.
</div>

<div style='display:block;margin:1em 0'>
1.E. Unless you have removed all references to Project Gutenberg:
</div>

<div style='display:block;margin:1em 0'>
1.E.1. The following sentence, with active links to, or other
immediate access to, the full Project Gutenberg&trade; License must appear
prominently whenever any copy of a Project Gutenberg&trade; work (any work
on which the phrase &ldquo;Project Gutenberg&rdquo; appears, or with which the
phrase &ldquo;Project Gutenberg&rdquo; is associated) is accessed, displayed,
performed, viewed, copied or distributed:
</div>

<blockquote>
  <div style='display:block;margin:1em 0'>
    This eBook is for the use of anyone anywhere in the United States and most
    other parts of the world at no cost and with almost no restrictions
    whatsoever. You may copy it, give it away or re-use it under the terms
    of the Project Gutenberg License included with this eBook or online
    at <a href="https://www.gutenberg.org">www.gutenberg.org</a>. If you
    are not located in the United States, you will have to check the laws
    of the country where you are located before using this eBook.
  </div>
</blockquote>

<div style='display:block;margin:1em 0'>
1.E.2. If an individual Project Gutenberg&trade; electronic work is
derived from texts not protected by U.S. copyright law (does not
contain a notice indicating that it is posted with permission of the
copyright holder), the work can be copied and distributed to anyone in
the United States without paying any fees or charges. If you are
redistributing or providing access to a work with the phrase &ldquo;Project
Gutenberg&rdquo; associated with or appearing on the work, you must comply
either with the requirements of paragraphs 1.E.1 through 1.E.7 or
obtain permission for the use of the work and the Project Gutenberg&trade;
trademark as set forth in paragraphs 1.E.8 or 1.E.9.
</div>

<div style='display:block;margin:1em 0'>
1.E.3. If an individual Project Gutenberg&trade; electronic work is posted
with the permission of the copyright holder, your use and distribution
must comply with both paragraphs 1.E.1 through 1.E.7 and any
additional terms imposed by the copyright holder. Additional terms
will be linked to the Project Gutenberg&trade; License for all works
posted with the permission of the copyright holder found at the
beginning of this work.
</div>

<div style='display:block;margin:1em 0'>
1.E.4. Do not unlink or detach or remove the full Project Gutenberg&trade;
License terms from this work, or any files containing a part of this
work or any other work associated with Project Gutenberg&trade;.
</div>

<div style='display:block;margin:1em 0'>
1.E.5. Do not copy, display, perform, distribute or redistribute this
electronic work, or any part of this electronic work, without
prominently displaying the sentence set forth in paragraph 1.E.1 with
active links or immediate access to the full terms of the Project
Gutenberg&trade; License.
</div>

<div style='display:block;margin:1em 0'>
1.E.6. You may convert to and distribute this work in any binary,
compressed, marked up, nonproprietary or proprietary form, including
any word processing or hypertext form. However, if you provide access
to or distribute copies of a Project Gutenberg&trade; work in a format
other than &ldquo;Plain Vanilla ASCII&rdquo; or other format used in the official
version posted on the official Project Gutenberg&trade; web site
(www.gutenberg.org), you must, at no additional cost, fee or expense
to the user, provide a copy, a means of exporting a copy, or a means
of obtaining a copy upon request, of the work in its original &ldquo;Plain
Vanilla ASCII&rdquo; or other form. Any alternate format must include the
full Project Gutenberg&trade; License as specified in paragraph 1.E.1.
</div>

<div style='display:block;margin:1em 0'>
1.E.7. Do not charge a fee for access to, viewing, displaying,
performing, copying or distributing any Project Gutenberg&trade; works
unless you comply with paragraph 1.E.8 or 1.E.9.
</div>

<div style='display:block;margin:1em 0'>
1.E.8. You may charge a reasonable fee for copies of or providing
access to or distributing Project Gutenberg&trade; electronic works
provided that
</div>

<ul style='display: block;list-style-type: disc;margin-top: 1em;margin-bottom: 1em;margin-left: 0;margin-right: 0;padding-left: 40px;'>
    <li style='display: list-item; list-style-type: disc;'>
        You pay a royalty fee of 20% of the gross profits you derive from
        the use of Project Gutenberg&trade; works calculated using the method
        you already use to calculate your applicable taxes. The fee is owed
        to the owner of the Project Gutenberg&trade; trademark, but he has
        agreed to donate royalties under this paragraph to the Project
        Gutenberg Literary Archive Foundation. Royalty payments must be paid
        within 60 days following each date on which you prepare (or are
        legally required to prepare) your periodic tax returns. Royalty
        payments should be clearly marked as such and sent to the Project
        Gutenberg Literary Archive Foundation at the address specified in
        Section 4, &ldquo;Information about donations to the Project Gutenberg
        Literary Archive Foundation.&rdquo;
    </li>

    <li style='display: list-item; list-style-type: disc;'>
        You provide a full refund of any money paid by a user who notifies
        you in writing (or by e-mail) within 30 days of receipt that s/he
        does not agree to the terms of the full Project Gutenberg&trade;
        License. You must require such a user to return or destroy all
        copies of the works possessed in a physical medium and discontinue
        all use of and all access to other copies of Project Gutenberg&trade;
        works.
    </li>

    <li style='display: list-item; list-style-type: disc;'>
        You provide, in accordance with paragraph 1.F.3, a full refund of
        any money paid for a work or a replacement copy, if a defect in the
        electronic work is discovered and reported to you within 90 days of
        receipt of the work.
    </li>

    <li style='display: list-item; list-style-type: disc;'>
        You comply with all other terms of this agreement for free
        distribution of Project Gutenberg&trade; works.
    </li>
</ul>

<div style='display:block;margin:1em 0'>
1.E.9. If you wish to charge a fee or distribute a Project
Gutenberg&trade; electronic work or group of works on different terms than
are set forth in this agreement, you must obtain permission in writing
from both the Project Gutenberg Literary Archive Foundation and The
Project Gutenberg Trademark LLC, the owner of the Project Gutenberg&trade;
trademark. Contact the Foundation as set forth in Section 3 below.
</div>

<div style='display:block;margin:1em 0'>
1.F.
</div>

<div style='display:block;margin:1em 0'>
1.F.1. Project Gutenberg volunteers and employees expend considerable
effort to identify, do copyright research on, transcribe and proofread
works not protected by U.S. copyright law in creating the Project
Gutenberg&trade; collection. Despite these efforts, Project Gutenberg&trade;
electronic works, and the medium on which they may be stored, may
contain &ldquo;Defects,&rdquo; such as, but not limited to, incomplete, inaccurate
or corrupt data, transcription errors, a copyright or other
intellectual property infringement, a defective or damaged disk or
other medium, a computer virus, or computer codes that damage or
cannot be read by your equipment.
</div>

<div style='display:block;margin:1em 0'>
1.F.2. LIMITED WARRANTY, DISCLAIMER OF DAMAGES - Except for the &ldquo;Right
of Replacement or Refund&rdquo; described in paragraph 1.F.3, the Project
Gutenberg Literary Archive Foundation, the owner of the Project
Gutenberg&trade; trademark, and any other party distributing a Project
Gutenberg&trade; electronic work under this agreement, disclaim all
liability to you for damages, costs and expenses, including legal
fees. YOU AGREE THAT YOU HAVE NO REMEDIES FOR NEGLIGENCE, STRICT
LIABILITY, BREACH OF WARRANTY OR BREACH OF CONTRACT EXCEPT THOSE
PROVIDED IN PARAGRAPH 1.F.3. YOU AGREE THAT THE FOUNDATION, THE
TRADEMARK OWNER, AND ANY DISTRIBUTOR UNDER THIS AGREEMENT WILL NOT BE
LIABLE TO YOU FOR ACTUAL, DIRECT, INDIRECT, CONSEQUENTIAL, PUNITIVE OR
INCIDENTAL DAMAGES EVEN IF YOU GIVE NOTICE OF THE POSSIBILITY OF SUCH
DAMAGE.
</div>

<div style='display:block;margin:1em 0'>
1.F.3. LIMITED RIGHT OF REPLACEMENT OR REFUND - If you discover a
defect in this electronic work within 90 days of receiving it, you can
receive a refund of the money (if any) you paid for it by sending a
written explanation to the person you received the work from. If you
received the work on a physical medium, you must return the medium
with your written explanation. The person or entity that provided you
with the defective work may elect to provide a replacement copy in
lieu of a refund. If you received the work electronically, the person
or entity providing it to you may choose to give you a second
opportunity to receive the work electronically in lieu of a refund. If
the second copy is also defective, you may demand a refund in writing
without further opportunities to fix the problem.
</div>

<div style='display:block;margin:1em 0'>
1.F.4. Except for the limited right of replacement or refund set forth
in paragraph 1.F.3, this work is provided to you &lsquo;AS-IS&rsquo;, WITH NO
OTHER WARRANTIES OF ANY KIND, EXPRESS OR IMPLIED, INCLUDING BUT NOT
LIMITED TO WARRANTIES OF MERCHANTABILITY OR FITNESS FOR ANY PURPOSE.
</div>

<div style='display:block;margin:1em 0'>
1.F.5. Some states do not allow disclaimers of certain implied
warranties or the exclusion or limitation of certain types of
damages. If any disclaimer or limitation set forth in this agreement
violates the law of the state applicable to this agreement, the
agreement shall be interpreted to make the maximum disclaimer or
limitation permitted by the applicable state law. The invalidity or
unenforceability of any provision of this agreement shall not void the
remaining provisions.
</div>

<div style='display:block;margin:1em 0'>
1.F.6. INDEMNITY - You agree to indemnify and hold the Foundation, the
trademark owner, any agent or employee of the Foundation, anyone
providing copies of Project Gutenberg&trade; electronic works in
accordance with this agreement, and any volunteers associated with the
production, promotion and distribution of Project Gutenberg&trade;
electronic works, harmless from all liability, costs and expenses,
including legal fees, that arise directly or indirectly from any of
the following which you do or cause to occur: (a) distribution of this
or any Project Gutenberg&trade; work, (b) alteration, modification, or
additions or deletions to any Project Gutenberg&trade; work, and (c) any
Defect you cause.
</div>

<div style='display:block;font-size:1.1em;margin:1em 0; font-weight:bold'>
Section 2. Information about the Mission of Project Gutenberg&trade;
</div>

<div style='display:block;margin:1em 0'>
Project Gutenberg&trade; is synonymous with the free distribution of
electronic works in formats readable by the widest variety of
computers including obsolete, old, middle-aged and new computers. It
exists because of the efforts of hundreds of volunteers and donations
from people in all walks of life.
</div>

<div style='display:block;margin:1em 0'>
Volunteers and financial support to provide volunteers with the
assistance they need are critical to reaching Project Gutenberg&trade;&rsquo;s
goals and ensuring that the Project Gutenberg&trade; collection will
remain freely available for generations to come. In 2001, the Project
Gutenberg Literary Archive Foundation was created to provide a secure
and permanent future for Project Gutenberg&trade; and future
generations. To learn more about the Project Gutenberg Literary
Archive Foundation and how your efforts and donations can help, see
Sections 3 and 4 and the Foundation information page at www.gutenberg.org.
</div>

<div style='display:block;font-size:1.1em;margin:1em 0; font-weight:bold'>
Section 3. Information about the Project Gutenberg Literary Archive Foundation
</div>

<div style='display:block;margin:1em 0'>
The Project Gutenberg Literary Archive Foundation is a non profit
501(c)(3) educational corporation organized under the laws of the
state of Mississippi and granted tax exempt status by the Internal
Revenue Service. The Foundation&rsquo;s EIN or federal tax identification
number is 64-6221541. Contributions to the Project Gutenberg Literary
Archive Foundation are tax deductible to the full extent permitted by
U.S. federal laws and your state&rsquo;s laws.
</div>

<div style='display:block;margin:1em 0'>
The Foundation&rsquo;s principal office is in Fairbanks, Alaska, with the
mailing address: PO Box 750175, Fairbanks, AK 99775, but its
volunteers and employees are scattered throughout numerous
locations. Its business office is located at 809 North 1500 West, Salt
Lake City, UT 84116, (801) 596-1887. Email contact links and up to
date contact information can be found at the Foundation&rsquo;s web site and
official page at www.gutenberg.org/contact
</div>

<div style='display:block;margin:1em 0'>
For additional contact information:
</div>

<div style='display:block;margin-top:1em;margin-bottom:1em; margin-left:2em;'>
Dr. Gregory B. Newby<br />
Chief Executive and Director<br />
gbnewby@pglaf.org
</div>

<div style='display:block;font-size:1.1em;margin:1em 0; font-weight:bold'>
Section 4. Information about Donations to the Project Gutenberg Literary Archive Foundation
</div>

<div style='display:block;margin:1em 0'>
Project Gutenberg&trade; depends upon and cannot survive without wide
spread public support and donations to carry out its mission of
increasing the number of public domain and licensed works that can be
freely distributed in machine readable form accessible by the widest
array of equipment including outdated equipment. Many small donations
($1 to $5,000) are particularly important to maintaining tax exempt
status with the IRS.
</div>

<div style='display:block;margin:1em 0'>
The Foundation is committed to complying with the laws regulating
charities and charitable donations in all 50 states of the United
States. Compliance requirements are not uniform and it takes a
considerable effort, much paperwork and many fees to meet and keep up
with these requirements. We do not solicit donations in locations
where we have not received written confirmation of compliance. To SEND
DONATIONS or determine the status of compliance for any particular state
visit <a href="https://www.gutenberg.org/donate/">www.gutenberg.org/donate</a>.
</div>

<div style='display:block;margin:1em 0'>
While we cannot and do not solicit contributions from states where we
have not met the solicitation requirements, we know of no prohibition
against accepting unsolicited donations from donors in such states who
approach us with offers to donate.
</div>

<div style='display:block;margin:1em 0'>
International donations are gratefully accepted, but we cannot make
any statements concerning tax treatment of donations received from
outside the United States. U.S. laws alone swamp our small staff.
</div>

<div style='display:block;margin:1em 0'>
Please check the Project Gutenberg Web pages for current donation
methods and addresses. Donations are accepted in a number of other
ways including checks, online payments and credit card donations. To
donate, please visit: www.gutenberg.org/donate
</div>

<div style='display:block;font-size:1.1em;margin:1em 0; font-weight:bold'>
Section 5. General Information About Project Gutenberg&trade; electronic works
</div>

<div style='display:block;margin:1em 0'>
Professor Michael S. Hart was the originator of the Project
Gutenberg&trade; concept of a library of electronic works that could be
freely shared with anyone. For forty years, he produced and
distributed Project Gutenberg&trade; eBooks with only a loose network of
volunteer support.
</div>

<div style='display:block;margin:1em 0'>
Project Gutenberg&trade; eBooks are often created from several printed
editions, all of which are confirmed as not protected by copyright in
the U.S. unless a copyright notice is included. Thus, we do not
necessarily keep eBooks in compliance with any particular paper
edition.
</div>

<div style='display:block;margin:1em 0'>
Most people start at our Web site which has the main PG search
facility: <a href="https://www.gutenberg.org">www.gutenberg.org</a>.
</div>

<div style='display:block;margin:1em 0'>
This Web site includes information about Project Gutenberg&trade;,
including how to make donations to the Project Gutenberg Literary
Archive Foundation, how to help produce our new eBooks, and how to
subscribe to our email newsletter to hear about new eBooks.
</div>

</body>
</html>
